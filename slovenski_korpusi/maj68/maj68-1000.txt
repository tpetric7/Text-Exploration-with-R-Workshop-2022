I
Kdo bije svoj čas kdo preudarja besede zven sam zase razsežnost na krogli večnost v tem zrnu njive Kdo ve med sončnimi stražami v kalupastem mraku o srhu poldneva
Okameneli so zasopli robovi sveta
Poti skozi grlo poti za proti poti proč nezavrnjene poti med nas zadihane mrzle klice
Prižgite ogenj kakor vsakčas večnega potopa kjer maternice umro na ozadju kjer beli tok nosi kamencvet neba Prižgite ogenj Senca je trda tema
In dim bo iskal prostor pod soncem
II
Gora preiskuje očesa na brezdanjem dnu
zakaj sredi svita se pričenjajo kačaste vrste jader v neogibnem vetru proti zenitu ki razpihuje pot navzdol v prisotnost
Odrešujoča selitev kljuje v kamnu Stopala pritiskajo v pozne stopinje
a pot ne vzdrži v posledicah po zaverovanem drncu hoplitov ki sekajo zmage do neobljudenih krajev
III
Zaman zvenijo besede pomen v ognju zaman so kaplje požete na obrazih iz samopostrežbe
zakaj slednji krog zemlje poide po zmagi in znoju kot rojstvo in smrt v nezadržnem kjer svet potihne pod breznom
Kamen je razdeljen
V razpokah je dan pokončan najkasneje
In noč bije Najkasneje
IV
Kdo gre za tabo v kraje na veter v stisko ubite spečnosti stvari
Žvepleno pleme senc Oči ki dotrajajo v jutru gobavih straž Obstanek o ko bi vsaj bil še senca ne
pa budnost umira in bog ljubi sebe
