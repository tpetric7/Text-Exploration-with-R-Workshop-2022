Bila sva hudo razočarana. Vsi smo vedeli, da je vse skupaj samo prazno govorjenje, da ni nič spremenjenega, da je tisto drugače samo fasada, da smo se samo šli drugače. Ko je nekdo zlezel na oder, da bi rekel nekaj, kar ni bilo napisanega, kar ni bilo naprej določeno, za kar se ne bi bilo treba delati, so ga potegnili dol. – saj sva vedela, kajne? – je rekel Ciryl. Seveda, vedela sva. Pa sva le šla iskat še kakšno drugo možnost, morda drugo pot, upala sva, da bova našla drug izhod, in vedela, da ga ni. Strah naju je bilo te edine zadnje možnosti.
STOLP
Ne vem, kdo je prvi izrekel to besedo. Morda Ciryl, morda sploh ni bila izgovorjena v ta namen, morda jo je izgovoril, ko mi je pripovedoval o Pitu. Pit je nekoč živel v Stolpu. Zdaj je bilo tam samo njegovo Dekle in Pitove pesmi. Ampak nenadoma sem vedel, da je to zadnja možnost. Iti v Stolp. Nekoč je bila to cerkev. Potem pa je od vsega ostal samo Stolp, bil je zapuščen, dokler se ni v njem naselil Pit, ki je bil mestni pijanec in pesnik in Cirylov prijatelj, in nihče ni rekel, da tam ne sme živeti. Iti v Stolp.
Za vse sem vedel, zakaj so pristopili, zakaj so dvignili desnico PRISEŽEM! Vodil jih je Polkovnik Straton. Bili so prepričani, da so prepričani. V resnici so bili samo vojaki. Streljali so, ker je bil to ukaz. Ukazoval je Polkovnik. Tudi Ciryl je vedel, pa je rekel Polkovniku, da to ni prav, ni pošteno. Kdo te pa v vojni to vpraša? je rekel Polkovnik, potrebovali bomo vojake. Za idejo morajo umreti tudi tisti, ki je ne razumejo. In imel je prav, tisočkrat prav. Saj ni šlo samo za nas – delali smo za vse. O ja, seveda, v vojni morajo umreti tudi tisti, ki ne razumejo ideje. Za idejo. Zato sva toliko časa kolebala. Zaradi Tistih … Ciryl tudi zaradi Marije. Ljubil jo je. Pripovedoval mi je o njej. Vem, ves ta čas, ko je bil na Stolpu, si je želel, da bi bila mogoča drugačna rešitev, da bi lahko šel k njej in malemu in k svoji Reki. – Nekoč sem izdal prijatelja, –– je rekel. – Vedno sva popivala skupaj, na smrt sva se ga nažrla in potem iskala v sebi, mislim, da sva odkrila četrto dimenzijo. Potem pa sem se hotel nenadoma bogato oženiti. Bila je nora name. Seveda, nisem je ljubil, ampak hotel sem njen denar, mislil sem, da si bom z denarjem kupil svobodo, neodvisnost. Prodal sem vse. Tisti večer sem plačal fantovščino. Rekel sem mu, naj se ga ne nažre, da me ne bo osramotil pred mojimi novimi finimi bogatimi prijatelji. Seveda se ga je nažrl kot svinja. Ležal je v svojem kozlanju na robu ceste – daj mi roko, Ciryl, daj, pomagaj mi, stara sablja, da se spravim na te preklete majave tace. No, ne bodi hud, pajdaš, vem, obljubil sem, da se ne bom nažrl, pa saj veš, jaz … – molči, svinja pijana! – sem mu zabrusil – gnusiš se mi. – Gnusim? – je vprašal začudeno. Odšel sem s svojimi novimi elegantnimi prijatelji, katerih nihče ni nikoli ležal v svojem kozlanju in trepljali so me po rami in mi s tem izražali svoje prijateljstvo. Ko sem potem zapustil svojo ženo, so govorili, da so vedno vedeli, da sem capin, da sem jih ogoljufal, da sem zavrgel svojega otroka, ki prav gotovo ni bil nikoli lačen. Seveda sem imel otroka rad, pa mi niso verjeli, sploh ga nisem smel obiskati. – Je bil Pit? – sem ga vprašal. – Ja, Pit, je rekel, tisto noč je dobil pljučnico in naslednji dan sem ga šel obiskat v bolnišnico in ga prosit, naj mi oprosti. Hotel sem mu natvesti vse mogoče, se sklicevati na pijanost, on pa je zamahnil z roko – že prav, je rekel prijazno – nisi ti kriv. Jaz sem se zmotil o tebi. – Drugi dan je umrl.
ALI MLADI ZLOČINEC OBŽALUJE ZLOČINSKO DEJANJE, KI GA JE STORIL NAD MEŠČANI NAŠEGA MALEGA MIRNEGA MESTA? ALI OBŽALUJE, DA JE NAHUJSKAL
PROTI SOMEŠČANOM SVOJE MLADE PAJDAŠE IN S TEM ZAKRIVIL TUDI NJIHOVO SMRT?
Ničesar ne obžalujem, pravi ujeti Jan K, edini bandit, ki je preživel v bitki za Stolp. Ozirola, žal mi je, da mi ni uspelo, da bi bil mrtev. Da, to obžalujem. – No, kaj takega, je zgroženo zajamrala gospodična Genovefa in natakala čaj v tri skodelice, še za gospodični Amalijo in Viktorijo – beri dalje, draga Amalija, tako vesela sem, da smo spet lahko kakšno popoldansko urico skupaj. Ali kaj piše, da bo obešen ali obglavljen? –
– Ne še, je rekla gospodična Amalija in z drobnim glaskom brala dalje. V čem je bilo naše dejanje zločin? O tem sva se veliko pogovarjala s Polkovnikom. Poglej, fant, mi je rekel, bil sem vojak in sem dobil medaljo za hrabrost, ker me je ob nekem obstreljevanju zadelo v rit. Imenovan sem bil za heroja, ker sem pred tem poslal na oni svet precej sovražnikov. Spoštovan sem bil zaradi tega. Ampak v tejle vojni naju bodo proglasili za zločinca, ker v njej ne moreva zmagati. Prav ima tisti, ki zmaga. Zakaj si torej pristopil. Dolgčas mi je po vojni, je rekel, človek se navadi pokanja in tega, da nosi glavo naprodaj. Razumeš. Pomislita – je nenadoma rekla gospodična Amalija bolj živo, ko sem danes kupovala časopis, sem vprašala mladega fanta v kiosku, kaj misli o vsej tej stvari, pa je rekel, da mu delajo krivico, fant je dobro mislil, morali bi mu dati kakšno možnost, na primer pištolo, pa bi sam odločil, ali hoče še čakati ali ne. Zdaj pa lahko samo čaka, ne more odločati. Kaj mislite, da se ne boji smrti, sem mu rekla. Oh, gospa, je rekel, zelo lepo, da se je tako zmotil, kajne, rekel mi je gospa, no, oh, gospa, je rekel, saj ne gre za to. Morali bi mu dati možnost, da se odloči. Če se drugi odločajo namesto njega, potem so boljši samo zato, ker so na pravi strani. Zanimivo, kajne? –
– Neverjetno, sta rekli onidve in srknili požirek čaja.
Jutri ob zori! Jutri ob zori! Ves čas moram misliti na ta jutri ob zori, ki mi ga je prinesel veter mimo paznikov, čez jetniške zidove. Danes je bil pri meni duhovnik. – Pokesaj se, sin, mi je rekel. Povedal sem mu, da ne verjamem v njegovo vero, naj me pusti pri miru, da sem si sam izbral svoj način in pač nisem imel sreče. Moralo bi me raztrgati na Stolpu. Potem mi je veliko govoril, hotel me je tolažiti, pa saj jaz njegovega Boga in njegove tolažbe nič ne potrebujem, nazadnje sem ga nagnal in smilil se mi je, ker je tako iskreno govoril in sem videl, da mu je zares žal zame, jaz pa mu nisem mogel nič pomagati. Vse smo naredili tako, kakor nam je ukazal Straton. Podminirali smo vse hiše, ki jih je določil, potem smo se zaprli v stolp – RAZGLAS! MEŠČANI NAŠEGA MESTA, NAPOVEDUJEMO VAM VOJNO! VZEMITE TO SPOROČILO RESNO! ŽE NOCOJ BODO ZLETELI V ZRAK PRVI OBJEKTI!
PRVO VOJNO OBVESTILO
Štab za obrambo Našega mesta sporoča v sem svojim hrabrim meščanom, da so v teh težkih dneh okupacije pokazali toliko poguma in solidarnosti s prizadetimi, da je našim hrabrim vojakom uspelo uničiti sovražnike v Stolpu. Eden sovražnih poveljnikov je ranjen in ujet. Hitro vojaško sodišče mu bo sodilo čez štiriindvajset ur.
Meščani, vrnite se na svoje domove, vaša življenja in vaša imnovina so varni.
Ničesar ne obžalujem, je znova izjavil obsojenec. Za nekaj dni nam je uspelo razbiti vsakdanjost, in to je bil naš edini namen.
– Poznal sem Ciryla. Ne, ne tistega drugega, tistega Jana, ki so ga ujeli, nisem poznal tako dobro. Le na videz. Ciryla pa sem poznal zelo dobro. Še prej, preden se je oženil, je stanoval tu blizu. Pri meni je nakupoval. Prijeten, prijazen fant, ja ja, saj pravim, kdo bi si mislil. Pa saj je tudi tisti Jan izjavil, da je bil Ciryl dober fant. –
– Moj mož? Oprostite, veličanstvo, ne vem, o kom govorite. Tisti človek ni bil moj mož. Zapustil me je, ko sem pričakovala otroka, in se preselil k tisti cipi, tisti candri in potem imel otroka z njo in za tistega otroka tudi skrbel. Ne, za mojega ni nikoli dal niti počenega groša. Ne, nočem več slišati o njem, naši družini je nakopal toliko težav. Upam, da moj otrok ne bo nikoli zvedel, kakšnega očeta naj bi imel. –
– Ja, punca je izginila. Saj je povedal tisti Jan, Ciryl sam ji je svetoval, naj gre. Ciryl je počil polkovnika Stratona, zadelo ga je v trebuh in valjal se je pred njim na tleh in kričal: – Poči me vendar, hudič! in Ciryl je mirno pomeril in sprožil.
Najprej nam je uspelo. V prvem napadu je Ciryl ustrelil Krojača. Stal je ob zidu in gledal, ko je Krojač padel. Dobro ga je poznal. Vsako jutro sta se srečavala na stopnicah, v isti hiši je stanoval. Imel je grozno ženo. Vse dni je garal. V krojačnico, jest, nazaj v krojačnico, pet cigaret na dan, točno ob določeni uri, zvečer pa spat, in kadar je hotel imeti mesenost svoje žene, ga je strašno zmerjala, potem sta se stepla, nazadnje pa jo je podrl, polno sovraštva. O Bog, je stokal Ciryl, o Bog. Polkovnik ga je stresel za rame. – skloni se že vendar, zahudiča, če začnejo streljati, te bodo zadeli, pazi – Ciryl pa je kazal na trg, kjer je na tlaku trzal ranjeni Krojač, saj je še živ, kaj ga ne bo nihče pobral, te ušive strahopetne barabe – pridite ponj, strahopetci usrani! – je kričal. Izza vogala je prišlo nekaj ljudi in spravili so Krojača stran. Straton je ukazal, naj nihče ne strelja, dokler ne odnesejo ranjenca – cepec, – je rekel Cirylu, – saj se bo izvlekel, takih ni nikoli konec. Daj, spravi se dol in nekaj popij, vsega se boš navadil. Šele zdaj se bo zares začelo. Potem pa je Ciryl mirno ustrelil Stratona in že takrat bi morala vedeti. Ostala sva samo še midva.
POZOR! POZOR! POSEBNO OBVESTILO!
HITRO VOJNO SODIŠČE NAŠEGA MESTA JE OBSODILO BANDITA IN IZDAJALCA JANA K. NA SMRT – JUTRI OB ZORI BO OBGLAVLJEN NA GLAVNEM TRGU!
VABLJENI!
Potem ko je zadelo Pitovo Dekle, je bil Ciryl tako besen, da je streljal kakor obseden. Imel jo je rad, je vpil besno, in oni so jo ubili. Plačali bodo za to. Ko je ustrelil Stratona, sva ostala samo še midva. Stražila sva vsak pol noči. On do polnoči, jaz do jutra. Proti jutru je prišel k meni na Stolp. Da ne more spati. Govoril je Pitu in potem o Mariji. Da je v njej spet našel tisto poštenost, ki jo je izgubil s Pitom. Pripovedoval mi je o Reki, ki teče tam, kakor je poslal Marijo in malega, da bi šel rad z njima, ker je imel ozke uličice tistega mesta in Reko in Marijo in sina. Pa da je moral vseeno priti na Stolp, in da je vedel, da bo moral umreti, pa da Marije ne bo več videl. Da pa ima ona sina. O ženi ni nič govoril. Samo o sinu in Mariji. Potem sva se pogovarjala o Kristusu, ker je to mene zelo zanimalo. Rekel sem, da nimam razpela, da je to grda goljufija, tisto podobarstvo, da mi je Kristus blizu kot ideja samožrtvovanja, da se s podobarstvom ideja izrodi, častiš senco, podobo, da pa seveda mnogi niso zmožni česa drugega. V glavnem se je strinjal z menoj, ampak rekel je, da je nekoč materi prinesel posvečenega lesenega Križanega, ker si ga je želela in jo je imel rad. Govorila sva še to in ono in medtem se je čisto zdanilo, nenadoma je iztegnil roko proti Mestu – glej, Jan, tisti prekleti skopuški Aron se več ne boji za svojo rit, odprl je svojo kramarijo. Daj, pošljiva mu malo svinca skozi vrata. Vprašal sem ga – kaj nisi tega že enkrat rekel? – oh, seveda, rekel je včeraj, domislil sem se Polkovnika, Cirylu se niso tresle roke, ko je sprožil, malce se je nasmehnil – ja, Jan, – je rekel – izgubila sva. Navadila sva se in ljudje so se navadili pokanja. Samo malo so spremenili način svojega gibanja in zdaj že hodijo po teh novih kolesnicah. Ubijva se. – Hotela sva se ubiti z granato, postavila sva jo na zaboj med naju, nekaj je zažvižgalo in čutil sem pekoč udarec, za hip sem videl presenečenje v Cirylovih očeh, kakor bi mi hotel priskočiti na pomoč, potem sem padel in od nekod je prišel do mene strašen pok. Obstrelili so me, še preden se je razletela granata. Ciryla je seveda raztrgalo. Bil je lep fant. Zelo sem ga imel rad.
– Kakor vsako noč, kadar ne morem spati, sem stala ob oknu, ko je zagrmelo, in potem sem jih videla, kako so pritekli z vseh strani in se zaprli v Stolp, je pravila g. Genovefa svojim prijateljicam tisti dan ob čaju. – Seveda me je bilo grozno strah, da so podminirali tudi mojo hišo, blizu je. Seveda takaj nisem vedela, za kaj gre, ko pa sem hotela iz hiše, so že pričeli streljati. Gasilci so me rešili skozi zadnje okno, prav lahko, da bi bila hiša minirana ali pa bi me ubila krogla, če bi ostala v hiši. O Bog …
– Slišala sem, da ga je naš dobri gospod Duhovnik vprašal, če se ne boji umreti, ko je storil tak zločin, je pripovedovala g. Amalija, ki je vedno vse tako vedela.
– Smrt je vedno v nas, mu je odgovoril fant, rodimo se z njo. To je nekaj velikega, kar imamo. Zakaj bi se bal? –
– Pa ga je bilo vendar tako žalostno gledati, ko je šel proti morišču. Tako mlad in nedolžen obraz je imel, je pripomnila g. Viktorija, ki sicer ni veliko govorila.
– In ko so ga vprašali, če ima še kakšno željo, je rekel, da bi rad povedal, da ni zločinec. Bila je vojna, je rekel, in moji prijatelji so bili vojaki. Hoteli so vas rešiti Vsakdanjosti, tak je bil ukaz. Kaj misliš, kaj je s tem mislil. In potem je še rekel, da si želi, da bi bilo hitro opravljeno. Ne, nisem mogla gledati, bilo je grozno …
– Ohhhh, – je vzdihnila g. Amalija, kako prijetno je spet sedeti v tej sobici in malo klepetati. In tvoje pecivo je še vedno odlično, Genovefa, kakor vedno. Ampak priznati moram, da je bilo presneto razburljivo – in ostali dve sta prikimali, da se strinjata.
