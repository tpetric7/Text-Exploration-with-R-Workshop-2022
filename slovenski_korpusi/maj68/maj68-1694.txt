POLPTIČ
Sem ptič brez kril sem človek, ki leti ime mi je Capi
Drugemu, ki je z menoj, je Ivc in tretjemu Goc. Četrti je Jarc. Dvigali smo riti s stolov ko nam je bilo tik pred jutrom. Potem je jutro prihajalo okrog nas in mi smo šli skozi njega v dan.
Konkretno; Ivc je predlagal, da zdaj, ko smo prebili noč na tak in tak način, da je čas obiskati Albino, to je žensko, ki spi. »Naredimo novo, naredimo nenavadno!« je kričal.
Odšli smo iz skrajno predmestne, pol vaške krčme, v manj skrajno, v nevaško, v polmestno predmestje. Tam so novi bloki, tam so novi parki, tam so nove sobe, v sobah je Albina, mlada ženska, ki spi.
»Kako bomo storili?« je postavil tehnično vprašanje Jarc.
Sprašujem se; ali je to jutranje, je to negotovo, ali mi je strah v telesu in zakaj, če je?
»Kar je odveč, gre preč,« je posmehljivo rekel Goc in posumil sem, da mi pripravlja zahrbtno. Vendar mi je bilo, kot da mi je Jarc v oporo, tiho je stopal z majhnimi koraki in se smejal. Njemu je bilo lepo. Bil ni polptič, bil je hodec, ves na tleh, ni se mu bilo bati, ni mogel v zrak in tudi treba mu ni bilo. Kdo ve, če jaz še lahko?
Goc in Ivc si šepetata besede v ušesa in gresta malo zadaj, kot da hočeta iti še bolj zadaj in bolj in bolj zadaj, dokler ne popolnoma zadaj, to je, drugje. Obrnem se in pravim; »Kaj vidva zadaj tako skrivnostno?«
»Nič, nič, kar mirno naprej,« reče Ivc z zahrbtnim glasom. Meni pa je neprijetno na hrbtu. Zakaj, saj sta prijatelja, med sabo sploh, a tudi z menoj. Kaj se zdaj tu dogovarjata in me ne pustita zraven? Proti komu sta, proti meni, proti tebi?
Obrnem se spet in vidim, Ivca in Goca ni. Pač, sta še, a daleč in vstran; njuna predolga vojaška plašča plahutata v vetru.
»Prevarana sva,« rečem Jarcu, »prevarana in zapuščena«. On pa se samo smeje, prijazen in nedolžen je z mano. Ampak Ivc in Goc ne izgineta. Večkrat mi gre obraz v desno in daleč na koncu desne nekje Ivc meri vame s puško. Ivc, vojak, meri vame s puško, Goc, vojak, velike rdeče glave, stoji zraven in gleda široko reže, spodaj ves siv od vojaške uniforme. Zdaj, zdaj, kdaj bo prst potegnil ukrivljenca?
Mi je iti v zrak, ali mi ni več? Daleč je spomin na zadnji let. Kako tla? Tla, cesta, močno, trdno pod nogami. Odrinem tla. Da, dvignil sem se pol metra v zrak. Še sem prič brez kril, človek, ki leti. Toda težko je leteti teži; zelo moram mahati z rokami in odrivati z nogami kakor žabica v mlaki. A gre, gre. Strel zgreši in leti daleč naprej. Ivc da puško Gocu, Goc meri s prstom na ukrivljencu, zadržuje sapo in je še bolj rdeč v veliko glavo.
Zakličem: »Ne boj se, Jarc, to je samo zame, pojdi mirno naprej ali pa še bolje, malo vstran.« Potem ga zapustim visoko v zrak. Strel zgreši. Strel me več ne prehiti, kdo ve, kam pade.
Vendar me stane truda. Dolgo je že, kar sem nazadnje letel in vedno le v sili. V leksikonu najbrž zame piše tako; »Leti v sili …« In mišice me bolijo in teža me tišči. Preveč sem jedel, preveč sem zobal zrna hrane povsod po notah raznih jedilnih listov. Pod mano leti pokopališče, grob ob grobu, ciprese na vogalih belih steza. Pokopališče v jutru, pokopališče v delnem dopoldnevu, tam pod mano globoko. Potem naprej je nekaj zanemarjenih njiv, bledih travnikov, so gradbišča, jame za temelje, tovarne za stvari, podjetja za socializem. So ceste z vozili in črnci, ki hodijo po svojih poteh kot majhni, črni, pikčasti. Jaz jih ne jem, piše v leksikonu, ker nisem ptič, ki jih je, niti nisem eden od njih samih (kajti oni se jedo med seboj).
Jarc je bil dolgo viden kot pika, ki je šla po dolgem pločniku. Zanj res ni nevarnosti. On je točno določen, to kar je, definirano je. Neznano, nenavadno, sem jaz, ptič brez kril, človek, ki leti. Čeprav letim težko in nespretno in zato nisem varen niti v zraku. Moram više; moram v nebo, kajti vidim dve piki s puško, ki štrli navpik. Moram zleteti k mestu, k starim, velikim hišam, ki imajo mnogo žlebov, strešnih kotov in mrtvih sten.
Mesto pride. Nekako samotno je na ulici, med mrtvimi stenami (to so tiste stene, ki nimajo oken). Stopim na tramvaj, polpoln, in se peljem nekaj postaj, kajti močno sem utrujen, prihajam od daleč in dolgo že nisem jedel in spal. Dve postaji pred tisto, do katere sem bil namenjen, pa zagledam Petka skozi okno in sem ga vesel, Izskočim na cesto in k Petku. »Živio, Petek, kako si? Vesel sem te srečati. Dolgo te nisem videl.« Postane mi varno pri srcu, le redko se še ozrem, če niso vojaki za mano. A niso. In zmerom bolj varno mi je. Petek govori prijazno, Petek je večna dobričina. »Na kosilo sem povabljen k Vipiju,« rečem, »bi šel lahko z menoj?« Petek ne more. »Saj tudi sam ne bi,« rečem, »ker sem utrujen in že dolgo nisem spal. Bil sem z Ivcem in Gocem, ni bilo lepo. Saj veš, kako je.« Petek pravi: »Ah, Ivc in Goc! Ljudje brez vesti, brez morale.« Vesel sem, da Petek isto z mano misli. Tedaj obstane pred neko trgovino. »Počakaj me,« reče, »takoj sem ven.« Izgine v temno luknjo in pride pet minut. Pride s puško. Srce se mi zadrgne.
»Žal mi je, ampak v smislu moje morale in vesti moram storiti to, kar sta skušala Ivc in Goc,« reče in napne.
»Toda … onadva nista kot ti … saj ju poznaš … nista isto!«
»Vem, nagib pri njiju je pravičen. A moj. Žal mi je. Tako je.«
Smola! Nad nama so žice. Mnogo električne napeljave, telefoni, kuhinje, računski stroji, grelne naprave, mnogo elektrike v žicah. Kako gor?
Odrinem se. Nekoliko laže kot prvič. Žice nasproti, težka elektrika, kako med njimi ven? Roke so okorne, krmariti ne znam in takoj moram v nebo, če plavam pod žicam, me puška zadene. Pridem do žic in se zvijam skozi, zatakne se, se osvobodim, brcam z nogo; žice brenkajo. Ne dotikam se tal, zato me elektrika ne vzame. Strel je že tu, a ne gre vame. Leti visoko, visoko v nebo in se razprši. Medtem sem že čez in letim za njim. Vidim Petka, majhnega, manjšega, kako meri name in strelja. Če ne pridem čez strehe teh velikih hiš, me lahko puška ujame. Ampak kako težek sem in razbolen po telesu. Priletim do žleba in se ujamem z rokami. Ne letim več; plezam. Vlečem se z utrujenimi mišicami čez žleb v streho. Puška lušči omet z mrtve stene okoli mene. Kaj res vsi streljajo polptiča? Prav vsi? In zakaj Jarc ne? Bi tudi on?
Stečem čez streho. Petek ostane spodaj na drugi strani in puška ne more več do mene. Splašim golobe in mačke do roba na drugi strani hiše. Od tam vidim Vipijevo vilo sredi starih blokov. Moja hiša je zelo visoka in strah me je vzleteti, kajti kaj, če ne letim več in padem na tla kot zadet golob? S težo, ki bi me pritisnila v tla? Zato tekam nekaj časa po robu strehe in tja in izbiram kraj, od koder bi se pognal. Moram v Vipijevo vilo, kajti Petek lahko pride okoli hiše in strelja name s te strani. V vili pa menda ne bodo streljali, še posebno med kosilom ne in čas je kosila. Moram priti točno, se pravi, moral bi. Če je skuhala Albina, bo dobro. Kje dol? Naj bo. Tukaj. Odrinem se in padam, da mi sapa zamaši usta. Spomnim se, da moram mahati z rokami in plavati z nogami in začnem divje, z močjo. Dvignem se, torej sem še polptič. Uspelo je, letim!
Pozvonim s prstom na drobni gumb. Zvonjenje prešine staro vilo v vseh sobah, predsobah, kuhinji, sanitarijah. Vrata odpro; Albina. Albina sexy.
»O, Capi, moj dragi tiček,« rede mlada ženska. »Kar noter, kar noter! Na kosilo vabimo. Pravi čas. Kmalu bo na mizi.«
Capi korakam noter.
»Kje je Vipi?« prašam. »Pride, pride. Moral bi že. Sedi.« Albina sexy mlada ženska. Miza bogato pogrnjena, ljudje sede, krožniki okoli, vznemirjenje, polnaglica, šepet in vzkliki in razni glasovi, omizni glasovi pred kosilom čakajoči prvi grižljaj. Vznemirjenje pred začetkom.
Tedaj Albina sede poleg mene. Albina je močna, težka, iztesana ženska. In vseeno mehka! In vseeno nežna! In vseeno mila! In vseeno vitka, oblata, spotegnjena, gladka in obrazna. Ima obraz kot telo. Njen obraz je njeno telo. V njej je vse v enem, ona je telobraz. Albina telobrazna sedi zraven mene in kaj? Prime me za nogo, prime me za bedro, približa se mi tiču, ptiču, prime me mojemu tiču tik pod mizo, tik pod očmi vseh ljudi, tudi očeta in tete in mame. »Hej,« glasim, »počakaj«, siknem, »ne, kaj ga serješ, ne me …« šepetam.
»Bi?« vpraša telobraz.
»Seveda bi. Ampak ne zdaj. Kosilo, gostje, družina. Ne zdaj!«
»Ti, ti, tiček!« reče. Vstane in se oddalji. In, oj, ima piškolo v roki. Najprej pomeri nase; »Zato! Nalašč! Že prav!« reče in ima cev na sencih.
»Ne igraj se,« reče mama in reče teta.
»Pa ne,« reče ona in pomeri varne. Oj, kako, kam leteti? Soba je ozka, soba je nizka, soba je obdana in podstavljena. Okno je odprto, a preden bi poletel skozenj, bi prišel strel do mene in skozi mene. Kako hudo je biti polptič, kako težko ni biti samo človek, ne ptič brez kril, ne človek, ki leti. Vsakdo se igra, vsakdo lahko zajebava, vsakdo strelja v ptiča brez kril, v človeka, ki leti.
»Nič zato,« de Albina, »prišel bo brat Vipi in on že ve, kako.« In sede nazaj k meni. In da ne bi! Spet prime ptiča. Prime in drži in stiska.
»Oh,« reče, »kako bi ti z menoj, tako majhen, tako droban?«
Zasmeh me v kožo in v glavo. »Ne, ni tako. Čakaj čas, ko bo čas. Ne pri kosilu, pod mamo, očetom, teto. Zdaj jemo!«
Ali ona drži. Albina drži in stiska in ne, zaman. Ptič raste in raste in se ji bohoti v roki. Ptiču postaja toplo in mokro. Meni je tesno; ne maram, da pride Vipi, on tega ne mara. Ona pa, kot nič; drži in ne samo drži; vleče. In ne samo vleče; stiska. In ne samo stiska; pred vsemi! Pred vsemi dela. In še vedno. »Takle? Daj no. Takle z mano? Ne lomi ga.« »Čakaj. Ne morem biti pri kosilu in pred družino velik ptič. Daj no!« »O, če te takole stisnem, bi pa že moral biti velik ptič, četudi pri kosilu pred družino.« In telobraz gre v moj obraz in gre v mojega ptiča. »Ti, ti, ti si mi res pravi ptiček, ptiček-tiček!« reče, »pravi pravcati ptič!« »Nisem čisto pravi pravcati ptič,« ugovarjam.
Vstane. Zaslišim hrup, glasove iz predsobe izpred hiše. Vstane še enkrat in gre k oknu ter ga zapre. Zagrne težko zaveso čez in ga izgine, potem gre k vratom ter jih drži samo priprte in zaslonjene s celim telobrazom svojim in še tamala papiga ne bi mogla skoz. Strop je v celem in stene in tla, delno les, delno zidava. Luči in slike, okno pa dvojno, obojno zaprto in izginulo. Nikamor ven.
»Vipi, brat, gre. Z njim so Ivc, Goc in Petek. Brat Vipi ima danes rojstni dan. Imeli bomo krasno zabavo in tile so prvi, ki prihajajo. Pride jih se mnogo, mnogo, dragi ptič Capi! Imeli bomo zabavo, party. Prihajajo in so že v predsobi. Mama, zapri golobnjak, teta, pojdi nakrmit konje. Oče, spiši pesem prigodnico. Capi, sedi v tarčo.«
Polptič.
