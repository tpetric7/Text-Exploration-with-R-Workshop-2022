MICI iz AMBRUSA blizu Žužemberka se nam je oglasila tokrat prvič. Zvesti bralci naše rubrike zato gotovo ne bodo zamerili, ker smo objavili njeno pismo v celoti. Zdelo se nam je, da so problemi, s katerimi se srečuje, v dobršni meri skupni tudi drugim mladim dekletom, ki se sredi naše skupnosti srečujejo z življenjem. In vodilo v Življenju bodi: Ohrani mir srca, vse glej z dobre strani in delaj dobro vsem, nikoli pa ne delaj zlega.
Stara je enaindvajset let in je prvo leto zaposlena v Kreditni banki v Ljubljani.
Dragi urednik!
Predstavim se vam ponižno: Mici je moje ime. Prihajam iz skromnosti in vzgojena sem bila za revščino. Ne vem, Božja ali moja previdnost me je vzela iz rojstne vasi in me vodila po cestah sveta.
Vedno sem se bolj zavzemala za vse, kar združuje, kot za to, kar deli in vzbuja nasprotja.
Bila sem rojena v mesecu maju sedeminštiridesetega leta. In govorijo, da je bil tisti maj nekaj enkratnega in se ne bo nikoli več ne povrnil, vendar za tistega, ki zmeraj zaupljivo upira pogled v Boga, ni presenečenj, niti smrt ga ne preseneti. In jaz nevem, ali je ali pa je ni.
Šmarnice da so cvetele tako nagosto kakor regrat in zrak je zvenel jasen in srebrn od pomladi. Oče da je imel brke počesane in pristrižene tako kot nikoli poslej, ko me je nesel h krstu, kajti bila sem prvi in zadnji otrok rodu, ki bo za menoj izgubil svoje ime. Čakali da smo župnika, ki so ga klicali k umirajočemu, dokler ni mati, ki me je rodila skoraj brez bolečin in kakor mimogrede, še šibka in bleda izmolila vse tri dele rožnega venca. Potem da se je župnik vrnil, ves mlad in zadovoljen kakor človek, ki pomaga bratu v Kristusu da zlahkoma doseže nebesa. Vendar da ni šel popiti čaše črnega vina, dokler stvari ni uredil. Izpljunila da sem sol župniku v nadme sklanjajoči obraz, ki je zardel in se bliskoma umaknil. Pa otrok je otrok, ne razume še. Potem da so me nesli po kolovozu, ki se je mehko in zeleno vdiral v pomladno prst. In da so postali nad ustjem globeli, ki se je razširila v polja in smrekove gozdove in po tleh plazeče meglice in da je rekel oče skozi pristrižene brke: ena najbolj pogostih utvar je v tem, da se nastanimo tu doli, kot da smo večni gospodarji peščice zemlje, na kateri stojimo. Tako da je bilo ob mojemu rojstvu in krstu.
Potem, ko sem spregledala z duhovnimi očmi, sem videla: posejane so vasi po dolinah in po hribih, in sredi sleherne stoji cerkev. Stisnjene so hiše in plesnive, majhna so okna in porasla z rožami, da se ne vidi notranjost in vlada večni mrak v njej, cerkev pa stoji sredi vasi in zvonik je naperjen bel in rdeč v nebo. Cerkev je vaški studenec, ob katerem morejo zajemati vodo ljudje vsake rase in vsake narodnosti. Stoletja minevajo, toda cerkev je kot resnica, ena je in večna. Cerkev ni muzej, ladja je, ki pelje v odrešenje. Cerkev je starodaven studenec, ki daje vodo današnjim generacijam, kot jo je dajala minulim. Tako sem dejala in tako so me učili, in taka je bila resnica. Resnica pa je luč, v katero se mora potopiti vsa osebnost, pečat daje posameznim dejanjem v življenju. Zavezuje nas, da delujemo kot apostoli resnice, da bi razširili njeno spoznavanje, njene pravice, da bi izoblikovali duše, da bi razširili njeno spoznavanje, njene pravice, da bi izoblikovali duše, posebno odprte in plemenite duše mladih, in da bi nas prepojila do zadnjega vlakna. Mi nosimo resnico, osvetljuje nam duha, razveseljuje življenje in spodbuja nas k dobremu. Tako so me učili in tako mislim.
In mladost mi je tekla v miru in preproščini. Kajti govorili so in me učili: če je Bog ustvaril sence, jih je zato, da je prišla bolj do izraza luč, križ moramo imeti. Rekli so in rekla sem: Gospod Jezus, pomagaj mi ga nositi ponižno in vredno. Treba je omiliti, oblažiti, poboljšati: so dejali in krščanski nauk nas uči, da obstaja večna mladost in da je prednost tistih, ki nosijo v sebi Kristusa. In rekla sem včasih, ko je prišel dan, rekla sem trpko in sebi, kakor sem slišala, da govorijo drugi: vsi dnevi in vsi meseci so Gospodovi, zato so vsi enako lepi. ,
Zgodilo se je tedaj, na večer se je zgodilo, na tisti večer, ko se je zatemnjeno nebo bližalo neizbežno in neustavljivo kakor smrt, in je bila noč v maju, ena izmed noči, ki so menda bile, in ena izmed noči, ki menda še pridejo, takole na samem sem obsedela in sem si mislila pusto in nenavadno: kje pa so dnevi in meseci, ki so moji in ne Gospodovi, kje pa so misli, ki segajo naprej v prihodnost in delajo ure, ki bodo prišle, in delajo stvari, ki se ne bodo zgodile, kje pa je vedrina, ki jo je prinesla v moje življenje dobrota, kje pa je radost, ki jo daje v duhu pokorščine in v miru izpolnjena dolžnost, kje pa je ljubezen, ki je brez stika z Bogom, tudi ljubezen, kje pa je tista volja Božja, izven katere ni nič vrednega. In še sem sedela, v maju je bilo in sem dejala: kako pa naj vem, kaj je Božja volja in kaj ni, kako pa naj vem — če je meni vredno — da ni Božje volje ali da je, kako pa naj vem — če je Božja volja — kaj je nevredno, kako pa naj vem, kaj je vredno, če ni božje volje. In rekla sem tiho in zase sem rekla kakor bogokletnik: tukaj je človek in tukaj je Bog, in sem zamahnila najprej z desno in potem z levo roko.
Končalo se je šolanje moje, za vedno končalo, stopila naj bi pred tisto, kar mi je bilo dodeljeno, ali tisto, kar sem si dodelila sama. Stopila sem v službo, v Kreditno banko v Ljubljano in sedla za mizo, pri kateri sem imela sedeti še dolgo. Vendar — kdo ve. Zaželela sem si tedaj ljubezni človeške, ker Božje nisem znala več imeti. In ljubezen, so mi rekli, da je: mešanica čustva in čutnosti, spolno razmerje pa je temeljni činitelj. In sem se učila: kaj je spolna in kaj je čustvena sposobnost, kaj so moški spolni organi in čemu semenovod, sečnica, obmodnik, perpucij in sramna kost. Kako pri spolnem razdraženju penis sicer ves mlahav in uvel viseč ob modniku nabrekne ter spremeni svojo velikost in lego, kako je umetnost spolnosti ubrano prelivanje telesnih, čustvenih in estetskih vrednot spolnega razmerja, kako mora spolni objem biti doživetje za moža in ženo, in oba si morata prizadevati, da bi bil radost tudi za drugega. In še sem se naučila, kakor je zapisano: kaj je predigra k spolnemu aktu, kako ženska navadno hoče, da ji mož najprej dvori, da jo snubi, ljubkuje, da se igra z ljubezensko igro, da se je s telesom dotika, jo boža, kako je rahlo čustveno približevanje že lahko dovolj, da se spolno poželenje pri ženski močno razvname, kljub temu pa je pred spolno združitvijo priporočljivo neposredno telesno draženje, kako začne človeku srce hitreje biti, poveča se mu krvni pritisk in kri v večji množini doteka v različne organe, predvsem v spolne, kako je to običajno navadno, kako bočno, kako obrnjeno navadno in kako hrbtno in križno, in kako se polega telesno in čustveno vzburjenje in prevzema dvojico občutek zadoščenosti in sprostitve, povezanosti in zaupnosti. Pa so trdili tudi, da je ljubezen še neskončno več kot to in to da je višek.
Iskala sem ga, po parkih sem ga iskala in po gostilnah, in v gledališču in na veselici, ki jo prirejajo gasilci, in v samoti sem ga iskala in med izložbami, hodila sem v poletnih dneh po razstopljenem asfaltu, skozi zarošena okna avtobusa sem se ozirala na zmrznjeno cesto in govorila sem si: ali so zdaj moji ti dnevi, in če si in so moji, bodi preklet ali blagoslovljen.
Našla sem dva, prvi je bil rdečeličen in postaven, nos si je brisal glasno z belim robcem, mehko preganjenim, drugi pa je bil majhen, namrdnjen je bil in tih, pljuval je pogostoma v jarek in se režal skozi stisnjene zobe. Šli smo v gostilno in se usedli za mizo, kot bi od nekdaj sedeli tam in se gledali, in ne kot da smo ravnokar prišli in ne bomo več. Sedela sta tam in se gledala, in jaz sem ju gledala, steklenica se je svetila in kozarci so se dvigali, pa sem zastavila prvo vprašanje, važno za mojo ljubezen, kajti ljubila bi lahko oba.
Bog, sem rekla, ali je Bog ali ga ni, Boga.
In je rekel rdečeličen in postaven, naglas je tekel: je Bog.
Oni pa je nagnil kozarec in rekel mirno: ni boga.
Rekla sem še jaz: to bomo šele videli.
No, pa pričnimo ta majhen slovarček, pri A začnimo, pri Ž bomo nehali in pijmo med tem, saj je vino dobro in varni smo ob njem, sem rekla.
Pa sta mi prikimala, eden z rdečimi lici in drugi z gubami v čelu.
A, najprej ti, sem rekla rdečeličnemu in postavnemu, kaj bo povedal.
Najprej jaz, je rekel oni. A je Ambicija, s tem pričnimo.
Ambicija, kaj je ambicija, pravi rdečelični in postavni, ambiciozni ljudje so najbolj smešne in najrevnejše stvari na zemlji.
Dobro, sem rekla, zdaj pa B.
Pa pravi oni: B smo že, to je najlažje.
Torej C, na C mi odgovorita, sem rekla.
Cerkev je C, pravi rdečelični.
Cepec je C, prvi oni, kajti odgovarjam tebi . In ga je gledal porogljivo in s privihanimi usti. Hudo se je razsrdil, postavni zardel je še bolj v zdravo lice in bliskoma vstal, da bi pograbil onega za vrat.
Pa sem hitro dejala: Č, na Č mi odgovorita.
Dostojanstveno je sedel rdečelični, krepko nagnil kozarec in premišljal: Č, Č, Č bi bil …
ČaČaČa tri štiri, se je zadrl oni, in poplesaval z nogami pod mizo.
Človek je Č, pravi rdečelični.
Pa je poplesaval oni: ČaČaČa tri štiri, človek je samo volja božja. In je zapel na vse grlo: Bog je ustvaril zemljico oj zemljico oj zemljico,
ženskam ustvaril zadnjico oj zadnjico oj zadnjicoooo.
In še je hotel razgrajati, opil se je nanagloma in gledal je skozi kozarec rdečeličnemu v brk.
D, sem rekla.
Duša, Dobrota, Dolgo življenje: pravi rdečelični in preda besedo onemu, dostojanstveno gleda in vdano.
Dolgo žive drevesa in papige, pravi oni, namrdne se in pristavi, počasi in zvito pristavi: ali si drevo ali si papiga božja, da boš užival to sonce tako dolgo in tako enostavno.
E, sem rekla.
Nad vsemi mnenji in strankami, ki vznemirjajo in tarejo vso družbo in vse človeštvo, se dviga Evangelij, v novi latinščini evangelium, pravi oni, ker je učen in ve, ki pride iz grškega euangelion in pomeni razveseljiva vest, blagovest o prihodu nekakšnega odrešenika, evangeliji pa so poseben tip pripovedi o Kristusu, odrešenikih človeštva, krilatih angelcih in podobnih ptičih.
F, sem rekla.
F, se začudi veliki, ni ga.
Oni pa pravi: je in prišepne: Fascenirala ga brzina, kojom se Julia slačila. Pa se reži v brk.
G sem rekla.
Ni ga, pravi veliki.
Oni pa pravi: je, in reče: Gavrilović.
H, sem rekla.
Ni ga, pravi veliki.
Oni pa pravi: je, in reče: Hudič, Hidrodinamika.
I, sem rekla.
Ni ga, pravi veliki.
Oni pa pravi: je, in reče: Inkvizicija.
Vstal je veliki in je zamahnil togoten s kosmatimi rokami, da je moral oni jadrno skloniti glavo, kakor v cerkvi.
J, sem rekla.
Ni ga, pravi veliki.
Oni pa pravi: je in reče : Jabolko.
K, sem rekla.
K, se je razveselil veliki. Kadilo, življenje moje mora biti kot Kadilo, če ga uporabljaš, je neoblikovana snov, če ga vržeš v ogenj, zagori in širi prijetenj vonj po svetišču Gospodovem.
Kenguruj, pravi oni,
Kelih, ga prekine veliki,
Komunist, nadaljuje oni,
Križ, ga prekine veliki,
Komunist pravi oni.
Krotkost, pravi veliki,
Komunist, pravi oni.
Ljubezen, pravi rdečelični mehko in nosljato ter me pogledala.
Lulček, pravi oni, pa še nadaljuje: prišel je neki dan vnuk k babici in rekel: Babica, je rekel, babica zakaj pa imam jaz lulčka. Zato, je odvrnila babica, zato vnuček, ker ti je apriori dan od Boga.
M, sem rekla.
Maša, pravi veliki z globokim in zvenečim glasom.
Oni pa zapoje: Hvalimo bogoveee in naj se dim z naaašiiih blagoslovljenih oltarjev zavojnato dviguje jim k nozdrvim. Tako piše v neki knjigi, razlaga, ki je hudo bogokletna. Nato pa še pravi: Maj, Maj je M, in zamišljeno prime kozarec, zvrne ga, do dna ga zvrne, nato pravi počasi in odsotno in grozno pravi: nekaj je, kar ne bo nikoli več, nikoli več, in se razjoka v pijanosti.
N, sem rekla.
Njiva, pravi rdečelični in postavni, mi smo kot njiva pripravljena za Gospodovo milost.
Oni pa ne odgovarja, obraz skriva v komolec in drhti.
O, sem rekla.
Omika krščanska, pravi postavni in lica rdeča mu zadobijo preroški sijaj, ko nadaljuje: kakor antični svet Homerjev in Cezarjev še ni izumrl, tako se krščanska omika še ni nehala porajati: ves svet ji pripada.
Poskočil je oni, pljunil je na sredo sobe in se odhrkal: Osvoboditev je O, ti Odojek božji, je rekel zaničljivo in pograbil liter za vrat in ni se bal nikogar.
P, sem rekla.
Potrpežljivost in preproščina, pravi veliki in gleda spokorno: Preprostost je ljubezen, Gospod se v Potrpežljivosti združi z nami.
Peugeot 404, se zoperstavi oni, te popelje v Božji hram, kjer so ti grehi nanagloma odpuščeni.
R, sem rekla.
Revolucija, zakriči oni in skoči z litrom na stol, opilo ga je vino, in prične peti krvave pesmi, mahajoč z litrom pogostoma sem in tja, da se usipa rdeča tekočina po sobi in po stenah kot kri.
Resnica, dostojanstveno in razločno spregovori rdečelični, opilo ga je vino, tudi njega, močno opilo, in kinkne večkrat z glavo in si mrši lase.
S, sem rekla. Smrt, pravi veliki, nato zavpije, kakor bi se bal zavpije: je sveta, ker je pot k slavi in večni blaženosti.
Smrt, pravi oni stoječ na stolu, nato pa sede in ne spregovori.
Končali smo, pravim, naprej ni več črke v slovarju človekovem. Pa mi še povejta, sem rekla, kaj združuje in kaj spaja, kajti pokazala sta mi, kaj deli in zbuja nasprotja. In sem z grozo opazila in z gnusom, kako sta se otipavala pod mizo, moška med seboj, in ustnice so jima trepetale od slasti, ki jo je izdalo vino.
Tako je bilo z menoj, kakor sem po vesti svoji zapisala, in sprašujem zdaj vas, ki vam je odgovor poklic, kakor sem spraševala sebe v dneh, ko so mi bili dani in ki jih pozabljam.
Za MICI sestavil ALEKSANDER ZORN
Uporabljena literatura: Bosco de Ambrogio: Papež Janez Dobri, Žepna knjižica Ognjišča, Koper 1967.
Dr. Hannach in dr. Abraham Stone: Pogovori o spolnosti in zakonu, izdala Naša žena, Ljubljana 1964.
