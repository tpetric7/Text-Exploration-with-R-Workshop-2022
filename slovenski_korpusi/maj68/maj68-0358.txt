Ime mi je Alfonz Zajec. Imam dobro službo in prijetno urejen dom v vili na robu mesta. Ničesar mi ne manjka. Vas zanima, kako sem se jaz, navaden, povprečen človek, dokopal do vsega tega? No, zame je bilo vse skupaj zelo preprosto – imel sem pač srečo, da za strica nisem imel tovariša gospoda – direktorja Alfonza Leva.
Začelo se je, ko sem iskal službo. »Kaj, pravite, da niste nečak tovariša gospoda-direktorja Leva? Neumnost, tako ste mu podobni kakor jajce jajcu. Pa še Alfonz vam je ime! Jaz vendar tovariša gospoda-direktorja dobro poznam! Ne bodite preveč skromni, ali pa morda … No, izvolite torej mesto načelnika oddelka v našem podjetju.« Ni mi šlo v glavo, kako se je vse skupaj zgodilo. Tovariša Leva sploh ne poznam. Že mogoče, da sem mu podoben, toda saj je vendar vsakdo nekomu podoben.
Na občini, kjer sem imel opravek, so me prijazno sprejeli. »Izvolite naprej, tovariš nečak tovariša gos…« – »Alfonza Leva sploh ne poznam,« sem ustavil uradnika. »Le zakaj ste tako skromni? Saj lahko drugi počakajo,« se je ozrl na dolgo vrsto pred okencem. Vsi so morali počakati, da sem jaz lahko uredil svojo zadevo. Uradnik mi je pri tem celo pomagal. Ko sem bil že med vrati, da bi odšel, je še zaklical za mano: »In pozdravite to…« Naprej nisem slišal ničesar več. V glavi se mi je porodila sijajna ideja. Odslej sem vedno, kadar sem se predstavil, dodal: »Tovariš gospod-direktor ni …« Vedno je zadostovalo samo to. Sčasoma mi tistega Alfonza Leva ni bilo treba niti več omenjati. Povsod so me poznali samo še kot »tovariša nečaka tovariša gospoda-direktorja Leva.«
In tako sem danes direktor velikega podjetja. Različni ljudje prihajajo k meni in me prosijo za to in ono. Zadnjič je prišel celo Alfonz Lev.
