– IZ ARHIVA POBRAN MATERIAL
Srečanje v Vinski vasi, zapisnik končnega posvetovanja z dne 16. oktobra: Janek upravičeno odsoten, ker mora oprati prešo in sode. (prečrtano in dodano, op. VS) Prisoten, nezmožen diskutirati, ga zaklenili v spalnico.
Janez, Lulek in Jozva prisotni:
Janez: »Gre za to, da so sedaj šli pa že predaleč. Situacija se je toliko izostrila, da je nek radikalen poseg neizogiben.«
Prisotni soglašajo, slišati je tudi pritrjevanje Janeka, ki posluša za vrati.
Jozva: »Osebno nisem nikoli bil za to, da bi storili kaj neobičajnega ali kaj, kar bi dvignilo prah. Družba je kot gluh človek. Beethovna mu je treba narisati, da ga razume. Radikalnosti nasploh ne maram, ker ti nalepi etiketo pozerstva. Zakaj sploh radikalno, če imamo vse možnosti, da …«
Lulek – ga prekine –: »Forthe hell of it! Jaz pa hočem ravno nekaj, kar bi dvignilo prah …« V aplavzu, ki sledi, sodeluje tudi ropotanje Janekovih pesti po vratih.
pismo, naslovljeno Janezu, datirano 22. okt. 1970; podpisan Lulek. – napisano je na milimetrski papir, s flomastrom je na zadnji strani narisana velika zadnjica, gavge in obešenec
Dragi brat!
To pismo bo videti precej Savelpavelsko. Toliko v opozorilo.
Tvoj predlog z Vinske vasi se mi zdi premalo brizanten. Kot rečeno, stvar mora dvigniti prah. Je tako? Da? V redu.
Predlagam torej, da ugrabimo Jatovo letalo.
Kaj bi z njim, zaenkrat še ne vem. Mislim, da bi bilo za public relations dobro za to uporabiti kakšno naših lepotic – samo pomisli na tisto Leilo, ki je menda poročena z revolucijo, kot pravi Daily Mirror, čeprav je Spiegel drugačnega mnenja, but that's another story –. Tista punca je imenitno odjeknila.
Najpametneje bi bilo, ugrabiti ga pred vsemi svetimi. Takrat je promet Slovencev na ljubljanski progi kar precejšen. Mislim, da je to jasno, da bi ugrabili letalo, ki leti na notranji liniji. Tako bi ostala zadeva vsaj v tem pogledu na šentflorjanski ravni. Sicer pa prehitevam dogodke.
Salve, – Lule
23. oktobra, zaseben pogovor Janeza in Jozve:
Jozva: »Ideja ni slaba; gre pa za to, kaj hočemo. Pravzaprav se mi zdi, da bi šlo tudi brez tega. Poglej, treba se je vprašati v čigavem imenu bomo vse to storili. Gre za odgovornost. Ali smo odgovorni …«
Janez: »Se bojiš, da te bodo šteli za »izoliran pojav, ki so ga ljudje v belem kaj hitro obvladali«?«
Jozva: »Ne vem, če me sploh resno jemlješ. Sicer pa imaš napol prav. Bil bi za to, da konstituiramo Koordinacijski odbor za pomoč žrtvam intelektualnega in ekonomskega terorja.«
Janez: »Ta teror mi je blazno všeč, ko ima toliko erov. Po mikrofonu iz letala bo to imenitno slišati. »Tisti intelektualni pridevek pa je bolj ali manj brez veze; s tem bi preveč zadrkali razne pisune in policaje, ker ne bi vedeli, kaj za tem tiči. Ekonomski teror pa je jasna in očitna stvar.«
Jozva: »Dobro. Nekdo bo moral sestaviti …«
– konec magnetofonskega traku –
pismo, datirano 3. okt. 70, naslovljeno Jozvi, podpisan Lulek:
Žouzi!
1. Priskrbi mi že enkrat Jatov vozni red. Predvsem bi rad vedel, če leti pred četrto; Latinka ima namreč do pol treh službo, pa je drugače ne bi videl.
2. Z mano gre Lidija. Predvidevati je, da bodo v letalu kar frčali gumbi s hlač.
3. agitprop: pojdi po uredništvih, da te vidijo in da bodo tebe prosili a) za intervju, b) za oceno in politično ozadje dogodka c) razno. Predlagam, da krepko udariš po piratstvu; potem si boš toliko laže privoščil tiste prasice, ki nam študentom ne dajo živeti.
4. Stipe poroča z Visa, da je pista v bolj žalostnem stanju, a da bodo naši vrli piloti, ki skačejo ko kure na steze in z njih, že znali pristati. Če so Američani z 747 pristali v puščavi … Premišljujem, če ne bi raje šli v Švico (prečrtano, op. SV)
Lule
pravila za vedenje v letalu – sestavil Koordinacijski odbor za pomoč žrtvam ekonomskega terorja –:
1. Bodi vesel in nasmejan.
2. Kdaj pa kdaj vprašaj prisotne, koliko zaslužijo. Povej jim, da so lepo oblečeni in da je za vsako lepo in trpežno stvar treba dosti žrtvovati.
3. Kdaj pa kdaj jih prosi za oproščenje, ker jih zadržuješ in ker si tako nevpadljivo oblečen. Razloži jim, da si prejšen mesec kupoval knjige za študij.
4. Zatrjuj jim, da je edina šola, ki kaj velja, šola borbe skozi življenje. Aplavz ne bo izostal.
5. Ob času za obed jim serviraj jedilne liste iz Esplanada in enolončnico iz menze.
6. Enkrat na uro preberi listo najbogatejših Slovencev, takoj nato pa denarni program povprečnega študenta za tekoči mesec. Prijazno jih povabi, da v mislih opravijo naslednji sklepni račun: če toliko na mesec, koliko na leto. Opozori jih, naj pazijo na ničle.
7. Kdaj pa kdaj naj zapojejo kako partizansko, recimo »Nabrusimo kose« ali pa »Hej tovariši, zdaj na delo vsi«.
8. Razloži jim ekonomske ugodnosti, ki izhajajo iz oddajanja sob študentom. Povej jim, da študentov ne bo zmanjkalo in naj se manj prerivajo, saj bo vsak prišel na vrsto.
9. Provociraj
10. Sili jih kot zelje.
telegram Luleka Jozvi z dne 16. novembra:
Surcin,16 nov 70 15 40
Jozve, Ljubljana
Marijajozef, družina Remc v letalu!
Lulek
pismo Lidije Janezu, datirano 14. november 1970:
dragi Janez!
Dejstvo je, da drugače sploh stvari nismo mogli izvesti. V letalu je bil Tone, ki je s svojim objektivnim stališčem elemente bolj ali manj depolariziral. Tudi ga Lulek ni hotel pojahati z ostrenjem situacije, ker bi bil tako naš tribun v težavnem položaju.
Kljub vsemu smo potnike pognali v zrak s prima happeningom; letalo je bilo polno in vsaj polovica se je na koncu stepla med sabo. Ostala polovica je bila ali na kolenih ali pa na stranišču, ki je tisto uro predstavljalo objektivno, distancirano stvarnost, v kateri se nahaja objektivna, objektivno obveščena in per definitionem distaucirana družba.
Lulek je sedaj deprimiran, čeprav je očitno, da je stvar uspela. Naš pirat je velika rit, ker smo vsi skupaj – menda – prijavljeni pri sodniku za prekrške, in se sedaj boji za svojo bodočnost. Poleg tega je navaden buržuj. Kaj pa lahko on, ki mu starši prinesejo vse na pladnju, vključno z študijem, kaj pa on ve o naših težavah? Prav nič. Sicer pa bi skoraj začela govoriti o Vladimiru Iljiču in drugih buržujih.
Pravi, da se v bodoče ne misli brigati za drugo kot za diplomo in službo. In to naj bi bil študent in član naše socialistične stvarnosti. Tepec.
Smrt fašizmu, svoboda narodu!
Lidija
