1
kako bi stopil z obema nogama in z leščerbo v pritličje zemlje
moraš grmi sikajo z leve z desne z razcepljenim jezikom oni so v prvem nadstropju
moraš po čigavem hrbtu pa si prilezel do sem ti prazna koža prazen meh vase natlači prsti in mrčesa da boš čemu podoben
življenje je davek za bistroumni nesmisel davek v besedah mislih dejanjih za prejeto meso in kri
spustil si se z drevesa da bi bil nesmisel bistroumnejši bogatejši za pravice in dolžnosti bogatejši za vero upanje upanje ljubezen bogatejši za vero dom cesarja
videl boš še vse kaj drugega pedenjbrate pedenjsestre laketbrate laketsestre vatelbrate vatelsestre seženjbrate seženjsestre če bodo sploh bratje in sestre
če ni vse skupaj le riganje ljudskih pesmi
2
za enega boš strah za druge vnuk
vsakdo je strah in vsakdo vnuk in če si takrat ko srečaš vnuka strah se mu nasmehneš in preložiš breme na njegov hrbet in daš mu leščerbo in daš mu svoje ime
sam se vrneš na drevo zraste ti rep pozabiš vero upanje ljubezen pozabiš vero dom cesarja
3
tikaj me vnuk moja koža visi odrta moja kri vre v čebričku moji udje kukajo s kaveljcev pozibavajo se ko goneče se vrane tikaj me vnuk prazna kljuka za meso je moja usoda spravi robec ta je za romantike spravi črno obleko saj ničesar ne boš pokopal tikaj me vnuk pred svetom nad vse mi je prav tako in tudi tebi postaja ko ti odzdravljajo: … dober dan vnuk ne veš kaj prosiš vnuk ali moreš biti to kar smo mi sedeži na naši levici in desnici so oddani
pomakni se niže vnuk trda je ta beseda a je preverjena odobrena žigosana priporočena uzakonjena
kaj praviš vnuk da nimaš kruha postelje prijateljev in da te je srečal strah in da si nam pritekel povedat vidimo: kri je voda voda vendar tega ne moremo nagraditi …
tako je vnuk tudi tebe to čaka tudi tvoja koža bo visela odrta tudi tvoja kri bo vrela v čebričku tudi tvoji udje bodo kukali s kaveljcev se pozibavali ko goneče se vrane prazna kljuka za meso je tudi tvoja usoda nič posebnega nič novega taka usoda tako je vnuk: tudi ti boš strah in boš klical za zemljanom vnuk vnuček tikaj me tikaj vnuk pred svetom
4
o ali se splača biti množica ali se splača združiti: sveče v sijoči svečnik prsti v grabežljivo dlan ali se dobro poznamo
koliko je množici do človeka koliko je človeku do množice koliko je množici do ene mrhovine koliko je človeku do stonoge crke vendar se iščeta iščeta ko dva zloga vsak z eno samo perutjo: šepavec ko pa je treba umreti se to zgodi v upanju da zemlja več odpusti ko ljudje
bolj domnevata ko vidita ali živita drug drugega človek množico množica človeka človek stoji pod streho svojih praznikov in se ponuja: vzemite me kosec na pokušnjo ali pa se brani: ne grizite me ne grizite me kisel sem
dolga so pota človekova ki ne doume kako nizko drži čas svoje roke roke v objem in se zaganjaš k nevidnemu vratu grabiš po nogah v naročje ne prideš in to je tvoja edina zmota če je zmota
ni drugih zmot vse zmote so ena zmota ki je prekopana s tvojo krvjo
5
množica je vsaka lenora ki išče tvoje telo ne da bi ga izlizala saj ga ne more: pes je a stekel
če te najde ti nadene vrv zasadi čekane v tvojo posteljo ureče te v človeka ki poskakuje s stvori na dveh nogah
to je rimska cesta od ust do peta ogrneš kožo odrto s podgan češ: ta plašč mi je odel krog ramen prvi poljub
tvoj šepet da ti je prav je kletka v katero jo zapreš če je ti ne prevariš te užuga ona
6
in presenetiš se v naslednjem grozotnem položaju: trdno se je oklepaš množice čemu o ko bi vedel toda nimaš več ne glave ne vratu in skoraj nič sprednjega telesa ona pa je obrnila usta nazaj čez rame in se pravkar mirno pripravlja da pospravi tvoje ostanke in ti štrcelj se je trdno oklepaš čemu o ko bi vedel obglavljen amputiran do sredine telesa vztrajaš v hotenju da si priča do zadnjega
7
zaslišiš himno ki se udejstvuje z eno ali z enakimi dimenzijami ti pa nisi eden in ti nisi enak
vdihneš smrad mitosa: okužen si ves dan se smeješ histerično goriš z močnim dimom za druge lepo je res na deželi
kako si učinkovit v tej gotski pokrajini a razsul se boš na bakterije kaj hočeš: vsenaokrog sama vlaga
stojiš na hribu ki je kiklop legel v travo in se pustil v rože obleči lep je hrib s krono iz jokajočih ptic
nekdo gre proti tebi miže in raztrgan ogrni kožo čez kosti in lobanjo vseeno kaj misliš kdo je: moraš ga srečati vnuka ali če njega sploh ni: samega sebe
8
srečaš pastirje ognja nepremične svetle ti si pa vrtoglav bled prestopaš se s podoknicami pod mokro pazduho in oblečen za silo v besedne igre
samo gledajo te in pokajo z biči pastirji ognja zasmiliš se jim za lase te dvignejo čez vsak kres in med zobe ti vtaknejo okisano gobo
v volčjih rokah držijo besedilo svoje himne ki jo prepevajo ne da bi premikali ustnice še prej moraš ti zbežati s te planote med zatohle kamne s kamnom krvi v rokah
9
mesci ti vzhajajo v naročju mesci namesto himne in upora razgrizeš jih požreš prebaviš in z blatom izločiš ta vozel neba
potem počepaš okoli njega z zajemalko o to zajemaš iz tujega in lastnega blata in žvečiš žvečiš ter poješ da gre življenja skozi želodec
nikamor več ne boš bežal nikogar več srečal samo tvoje ustno izročilo bo premetavalo na robu razgrizenega jezika: le vkup le vkup le vkup
ali pa tikaj me vnuček vnuk moj vidiš strah nasmiha se ti rad bi preložil svoje breme na tvoj hrbet in se nekam skril ker kri je voda
10
ta strah ni v sredi votel in tudi okrog je precej gost
sicer pa sploh ne straši samo človek se ga prestraši
bolehen je in mora ga tlači okuži te
hodi za menoj ukaže oddahni si od nestrpnosti
kam greš strah ga vprašaš ne pravdaj se z menoj odgovori
11
ptič je list manj časa list ko ptič list je ptič manj časa ptič ko list človek je ptičlist listptič in zbit v kvader ki dobi svoj kot in signaturo ob milijontih stokrat višjih ali stokrat nižjih kvadrih
roke v žep ali kvišku oči zaprte ali oprezno odprte s kadilom trav v nosnicah ali z gnojem vseeno tvoja zadnja podoba ima trd rob
