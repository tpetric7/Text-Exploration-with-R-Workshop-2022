Nad tabo v lok se črni pne zenit. Neskončno žge predirni zven molčanja. Sovražnik, nespoznan, a vselej skrit nekje v zasedi, vztrajno te preganja.
Bežiš pred njim, podplut, s krvjo oblit, izdolben v bolečini kot lobanja in vsem samo še neumljiv privid samote in nenehnega bežanja.
V svoj potemneli ogenj si zazrt. Preliva te veliki slap ločitve, a mu ne veš ne konca ne rešitve.
Zenit noči je nad teboj razprt. Zaupaš mu svoj strah in krč molitve in svojo zadnjo grozo – molk in smrt.
