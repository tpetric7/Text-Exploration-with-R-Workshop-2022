Odkar so se zaprla za teboj zelena težka vrata édena – in kletev te pregnala je na trnjeva nerodovitna tla, si za ukazom šel v znojnih mukah, s pelinom oči obujat rast med kamenje in ilo. –
Čas, ranocelnik čudovit, ki v pekel spomina oljčne gaje presadi, ti velik dom je dal, družino in drobnico. – Svetal razum ti ogenj in orožje je odkril. – Postal krotilec divjih konj si; zatem izumil dvoje si ostrog, ki tvojih nog obutih pele so pomen ...
Zemlja je preslišala ... Zasmehovana in opljuvana ti je pokazala s prstenim prstom nove zarje. Z zelenimi rokami rasti in žuborenja je izprala kamenje smrti, odkrila mu zakrito je obličje. – Zakaj pobiraš ga in nosiš v svoje bivališče?
Zemlja ti odpušča. – Odprla ti je drob kot mati svojemu otroku, z mlekom te pojila, pa si pozabil njeno bolečino; preteklost ne ovenča ti spomin s podobo spravno. – Izpil si strup, ki zvabil te z demonskim je nasmehom – in mleko v prah izbrizgal si iz prsi materinstva.
Se tvojih nog drži to belo mleko v prah teptano. Povsod te spremlja, z visokim glasom ti očita krvoskrunstvo.
