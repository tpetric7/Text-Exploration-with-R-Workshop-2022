metafizična farsa
ko je evald prvič padel z jablane se je rodil ko je padel drugič je zalajal pes ko je padel tretjič je podpisal deklaracijo
I.
deset let je evald živel v pasji uti in kuhal paprikaš enajsto leto se je odpravil po svetu paprikaš prodajat
in sreča evald moža in mu pravi gnoj si in gnoj ostaneš kajti tvoja izobrazba je majhna nos pa šibak mož ga udari s palico in pobegne drugi dan sreča evald ženo in žena mu pravi odkupim ti ves paprikaš evald če mi zaplodiš otroka kajti moj mož je star in sama sva pa je bilo evaldu samo enajst let in odvrne ženi počakaj vsaj toliko da doživim puberteto medtem pa jej moj paprikaš da boš močna in boš imela dosti mleka za otroka tretji dan sreča evald slepca in ta ga prosi miloščine pa mu odvrne evald nalil bi ti paprikaša v klobuk a kaj ko nimaš žlice in slepec je bil žalosten bil pa je evald dober fant in mehkega srca to je treba povedati četrti dan sreča evald hromca a ta ga ni ogovoril zato je bil evald sam peti dan sreča evald branjevko kupi evald zelje mu pravi kupi branjevka paprikaš ji odvrne šesti dan je bil evald v kavarni in srečal prostitutko sleci se evald mu je dejala in videl boš da je na meni bolje kot pa počenjati tiste reči v postelji a evald je zardel in samo odkimal kajti sram ga je bilo da ne ve kaj je na njej bolje in kaj naj bi počenjal v postelji sedmi dan sreča evald deklico in deklica mu pravi lep si evald ljubim te evald ali me ljubiš evald ljubim te deklica ji odvrne vzemi moj paprikaš osmi dan je sklenil evald počivati zato je šel gledat vrvohodca a vrv se je utrgala in vrvohodec se je raztreščil na tisoč koscev zato ni evald videl ničesar
II.
tako je evald spoznal ljudi in sklenil je spoznati naravo
prvi dan je odšel na polje in tam je rastel krompir škoda da sem pošten je pomislil evald lahko bi ga ukradel in vmešal v paprikaš drugi dan je šel evald na travnik sijalo je sonce in pasla se je krava kako lepa krava za moj paprikaš je pomislil evald a bil je nežen fant zato je ni ubil napil se je njenega mleka potem pa je ležal na hrbtu in gledal sonce tretji dan je šel evald k jezeru potoček je žuborel vanj in ribe so pobliskavale v sredi je koketiral lokvanjev cvet ulovim si srebra in bogat bom je pomislil evald a riba je bila mrzla in evald se je ustrašil pa jo je izpustil četrti dan je šel evald k reki hitro je tekla in daleč so bili nje bregovi okopljem se v tebi je pomislil evald a reka je bila zahrbtna in komaj se je rešil iz vrtinca peti dan je šel evald v dolino a ležala je megla zato je bil nesrečen šesti dan je šel evald v gozd in videl je veverico lepa si ji je dejal vzemi moj paprikaš ne maram ga evald naberi mi orehov mu je odvrnila in evald je odšel srečal je srno pa ji dejal lepa si vzemi moj paprikaš ne maram ga evald mu je rekla nažanji mi trave zato je bil evald nesrečen in jedel je borovnice sedmi dan je šel evald v gore in srečal je gamsa a ta se je splašil in pobegnil zato je bil evald nesrečen osmi dan je sklenil evald počivati a dolgočasil se je v brezdelju
III.
tako je evald spoznal naravo in sklenil je spoznati umetnost
prvi dan je šel evald v kino in dolga je bila vrsta do kart potem pa so se ljudje v svetlobi ubijali in ljubili ljudje v temi pa smejali in poljubljali zato je bil evald nesrečen drugi dan je šel evald v gledališče in zopet je srečal ljudi svetlobe in ljudi sence včasih je bila svetloba bela in včasih rdeča a ljudje svetlobe so morali zelo trpeti ker so imeli samo hiše in nič vrtov in gozdov in vetra zato je bil evald razočaran tretji dan je šel evald v opero in tudi tu je srečal ljudi svetlobe in sence in ljudje svetlobe so tudi tu imeli samo hiše ljudje svetlobe so bili debeli in so prepevali na mrtvaškem odru ljudje teme pa so dišali po cvetlicah zato je bil evald razočaran četrti dan je šel evald v galerijo tam so bile slike a smrdele so po barvi in evald je bil razočaran peti dan je evald poslušal poezijo a pesmi so bile dolgovezne zato je bil evald razočaran šesti dan je evald bral romane a bili so dolgočasni zato je bil evald razočaran sedmi dan je šel evald med umetnike a bili so domišljavi in mnogo so se prepirali in evald je bil razočaran osmi dan je sklenil evald počivati a moral je popivati z umetniki ki jih je srečal zato je bil utrujen
IV.
tako je evald spoznal svet in sklenil se je vrniti domov
ko se je vračal prvi dan je prepeval ko se je vračal drugi dan je srečal ženo in hotel ji je zaploditi otroka počakaj pubertete evald ga je zavrnila in šla ko se je vračal tretji dan je srečal evald deklico ali me še ljubiš deklica jo je vprašal ne ljubim več evald mu je odvrnila predolgo te ni bilo sedaj ljubim drugega pa je šla ko se je vračal četrti dan je srečal evald prostitutko pokaži mi kako lepo je na tebi jo je prosil ne morem evald bolna sem je rekla in je šla ko se je vračal peti dan je srečal evald slepca daj mi miloščine ga je prosil in evald mu je dal paprikaš ko se je vračal šesti dan je bil evald lačen kajti razdal je že ves paprikaš in zato je bil nesrečen ko se je vračal sedmi dan se je evald vrnil domov osmi dan je bil evald srečen in podpisal je deklaracijo
