Dlje ko so me noge nesle gor-dol po tekočih stopnicah, bolj sem izgubljal zavest. Počasi sem se le navajal na okolje. Ogledala so se ogledovala v nas (nekaj študentov), hladilniki in pomivalniki se niso odločali za nas, kajti nismo se jim zdeli že godni za uporabo. Vsi so se spreminjali. Ljudje so postajali sesalci za prah, dežniki in igrače, s stropa pa je gostolela priljubljena glasba teh predmetov. Potem sem videl prekrasen naslonjač. Bil je tako lepo oker, in odločil sem se, da bom preizkusil. Ravno sedem nanj, pa prihiti zgroženi prodajalec. In še preden je kaj rekel, sem dobro pogledal in se tudi sam zgrozil nad samim seboj. Sedel sem na Mladenu Dolarju. (Ta mi je pozneje povedal, da je tudi sam mislil, da je naslonjač.) Takrat sem končno ugotovil, da mi je dovolj postopanja po maxi-marketu; stekel sem po tekočih stopnicah ven v zakajeni zrak.
