Pes gleda vse s pasjega stališča: teh, ki so večji od njega, se boji, te, ki so pod njim, gleda zviška.
Psi imajo v družbi neko funkcijo; če bi je ne imeli, bi bili nepotrebni. Tudi med njimi so razlike v velikosti. Kdor je večji, je močnejši, se pravi, tudi pametnejši. Za pse imata pojma »moč« in »razum« enak pomen.
Psu je že ob rojstvu usojeno, kaj bo v nadaljnjem življenju. Če so njegovi starši bernardinci, bo tudi on tako velik kot tele; kdo je že videl pritlikavega bernardinca?
Meje med pasjimi stanovi so tako že vnaprej začrtane, še bolj pa jih poudarijo gospodarji. V skrbi za čistokrvnost pse raznih pasem oddvojijo po načelu: »Deli in vladaj!«
Tako se razlike odražajo tudi v pasjem življenju in psom vtisnejo v lobanje svojevrstno duševnost, ki ni zamotana. Označimo jo lahko z enim samim obrazcem. Preveden iz matematično-psihološkega jezika bi se ta obrazec v našem baročnem izrazoslovju glasil: »Zgoraj liži, spodaj grizi!«
Res je, da psi včasih grizejo tudi zgoraj, se pravi, gospodarja; toda ti psi so ali oboleli za pasjo steklino ali kako drugače pohabljeni.
Tako v pasjem življenju ni velikih dram in ne romantičnih tragedij. Zaradi trdne organizacije družbenega življenja srečno prilajajo do svojega naravnega konca.
V svojem življenju se le v mladosti spominjajo, da so bili volkovi. Toda to mine in v večini primerov se dajo dobro dresirati. Edini smisel njihovega življenja je: nositi verigo za vratom, razveseljevati in čuvati gospodarja, preganjati mačke in druga nižja bitja od sebe.
Ker so disciplinirani, živijo srečno in zadovoljno, in gospodarji jim včasih postavijo nagrobnik, posebno v kapitalističnih deželah, kjer imajo posebna pasja pokopališča.
Na spomeniku piše: »Slava njegovemu spominu!«
