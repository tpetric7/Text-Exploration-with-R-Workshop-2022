Zvrst: drama (v enem prizoru)
Salon, prostran, da lahko vanj nemoteno prihajajo in iz njega odhajajo državniki. Dragoceni predmeti. Ob klavirju (belozlatem) sloni Rudi Šeligo, suh in zverižen, na ustnicah mu igra zaničevalen nasmešek. Zelo je suh in zelo se požvižga na ves svet. Lasuljo ima postrani in iz gobca mu nemarno visi poslinjen čik.
RUDI ŠELIGO: Jasno, kaj pa! A seveda! To pa že! Mmmm! Ah ja!
Mimo hodijo služabniki v livrejah, dvorjani se priklanjajo. Pojavi se Edvard Kardelj.
EDVARD KARDELJ: O, Rudi! Dobro, da te vidim. Prijetno srečanje! Kaj novega? Zadnjič smo te omenjali v ozkem krogu. Izredno si napredoval v svojih idejah, pero ti je sulica, ki jo drži podaljšana roka delavskega razreda.
RUDI ŠELIGO: A ja! Daj no!
EDVARD KARDELJ: Saj te ne znajo ceniti … Slovenci! Saj ne vejo!
RUDI ŠELIGO: Kaj hočeva!
EDVARD KARDELJ: No, no, no, treba ti je priznati … in zdaj moram proč …
Vršenje, aplavzi, bliskanje kamer. Vstopi Richard Nixon. Prikloni se pred Šeligom.
NIXON: Zelo dobro! Zelo blesteče! Kakšen talent! Glava!
ŠELIGO: Nisem vedel, da se zanimate za prozo.
NIXON: (skromno) Tako pač … samo najboljše stvari preberem, kadar ravno utegnem … Oprosti, da motim.
ŠELIGO: Že v redu, že v redu! Pa pridi še kaj!
Nixon odide tako, da se umika s pogledom na Šeligu. Ritensko drsa iz salona. Že prihajajo novi. Churchill, Napoleon in Franc Jožef.
Fanfare, ženske v tropih. Posedejo Šeligu pred koleni, ližejo mu suknjo. Božajo ga po stegnih, hlepijo po njegovih tankih, občutljivih dlaneh.
RUDI ŠELIGO: Bejž!
Prideta Tito in Jovanka.
TITO: Res dosežek! Čestitam! Čitam vse!
Ženske v zboru hvalijo vsak posamezen ud Šeligovega telesa.
Pride Sophia Loren z Erichom Segalom. Zadaj Jacqueline Kennedy, Onassis in Marija Callas. Charles Aznavour. Frank Sinatra.
RUDI ŠELIGO: Frankie!
FRANK SINATRA: Ja?
RUDI ŠELIGO: Hotel sem te videti. Ali te lahko predstavim Jelki Zabukovec iz Podnarta?
ZBOR ŽENSK: Kakšna skromnost! Kakšna veličina!
DUŠAN MAKAVEJEV: (se plazi med nogami nastopajočih) Kje je Rudi Šeligo? Jaz ga dobro poznam!
DVORJAN: Za kdaj ste določili obešanje in grmade?
RUDI ŠELIGO: Zaradi mene lahko obesite še Francija Zagoričnika in Šalamuna! Tadva psa!
STENDHAL: Oh!
KAFKA: Oh!
JOSIP VIDMAR: Rad bi mu stisnil roko, kje se skriva ta navihani genij? Oo, moram ga videti!
RUDI ŠELIGO: Tišina! Izjavljam! Svojega kraljestva ne bom razdelil. Tako pri bogu in na zemlji – vse je moje! In ene vampe!
ELIZABETH TAYLOR: Srčkan je!
RUGI ŠELIGO: Kakšno breme ta popularnost! In državne zadeve!
