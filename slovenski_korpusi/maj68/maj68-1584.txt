Nekega dne jih bom vse spravil v kakšno zgodbo.
KO GOSPOD kupi vžigalice in plača s kovancem, oni drugi pa ima melono na glavi, kupi tudi oni vžigalice in jih plača s kovancem. Ko gospod kupi cigarete Raimund in jih plača z bankovcem, oni z melono kupi cigarete Raimund in jih plača z bankovcem. Zato pravi gospod, oprostite, ali mi jih lahko zamenjate s cigaretami Himmelf, pa mu jih zamenjajo, in tedaj reče oni pod melono, oprostite, ali mi jih lahko zamenjate s cigaretami Himmelf, pa mu jih zamenjajo. Ne ne pravi zdaj gospod, vedno sem si želel cigarete Bibiana. Pa mu jih zamenjajo. Oni pa pod melono ne ne vedno sem si želel cigarete Bibiana. Pa mu jih zamenjajo. Zato zdaj gospod glasno vzklikne oh ali tam vidim cigarete Irenäus, pa mu jih zamenjajo. Oni pa izpod melone oh ali tam vidim cigarete Irenäus, pa mu jih zamenjajo. Gospod zdaj odide in hodi nekaj časa ritensko. Prav tako melona. Tam pa je konec pločnika in gospod telebne v obcestni regrat, kjer ga posuje vse belo lučk. Vse belo. Melona nekaj časa stoji ob robu, nato odločno telebne. Z lučkami pa ni nič, ker so vse osute. Se pa melona skotali na sredo ceste in gospod jo pomečka z obema nogama hkrati. Zdaj oni s pomečkano melono nekaj časa stoji sredi ulice, potem pa na tla z njo in jo pohodi z obema nogama. Gospod zdaj v gostilno Fronleichn in naglo v ozadje pod vrata z moškimi nogami. Tam potegne lulčka in ga nameri v školjko. Oni z melono takoj za njim, a dveh školjk ni, zato prične mencati in se prijemati v sredo med noge. Ko naredi prostor, gospod steče ven iz Fronleichna in navzdol po opečnati ulici. Melona za njim. Spotoma si zapenja hlače. Gospod se sredi teka hitro ustavi in napravi kozla. Melona se komaj ustavi, da ne pade čezenj in tudi sam napravi kozla. Zdaj reče gospod iz kozla Ti si vohun. Ti si plačanec. Ti si proti meni. Ti si mi enak. Ti si mi nevaren. Oni drugi pa se odkrije, rekoč Preživljam se pač tako, gospod, in je malo zardel.
Gospod gre topotajoč po opečni ulici, rdeči rdeči. In je malo zardel. Za njim oni z melono. Rdeč večer. Gospod pa noter v konfekcijo Albin. In si kupi melono.
GOSPOD z novo melono spregovori. Jaz sem gospod Soter in stegne roko svojo in se prime za roko gospoda pod staro melono ki pravi. Jaz sem Radoš. Zdaj ko sva dobila ime pravi gospod Soter moram.
Proti mestu gre navzdol in navzdol iz hriba, ki je opečnat in rdeč. Radoš za njim čez regrat. Zadaj gredo same lučke v zrak, visoko, bele, v samo rdeče nebo. Ali bo tam regrat reče Radoš in gospod Soter odkima. Mesto je na dnu.
Gospod Soter in Radoš po stopnicah. Tam sedi kratkih nog predpostavljeni za mizo svojo. Pokaže zgornje sekalce in gospod Soter in Radoš sedeta. Nato puha v očala in jih snaži, g. Soter njuha tobak, Radoš nič. Nato natakne očala na uhlje in. Vidva sta, gospod Soter ste naš najpogumnejši lovec in pokima tudi Radošu in naše mesto gradi živalski vrt. In pokima obema. Zdaj in zato vaju pošljemo v Afriko živali lovit, v Afriko blasfemično deželo. Opice in nilske konje in noje. Živalski vrt. Največji. Bo ponos. Za mesto, za živalski vrt pravi Soter moram. Pa vzdigne prste v sveto prisego in Radoš jih vzdigne in predpostavljeni jih vzdigne. Proti temu moram živeti pravi Soter in si spravi prste v žep.
SREDI lesketajočega se tira naprej proti svetlobi, v samo svetlobo se tiri bolj belijo, vedno bolj svetijo, vzporedni se združijo v samem soncu. To je pot pravi Soter lovec.
Na svetlih tirih črn vlak, iz vlaka dim in sredi okna majhno sonce v steklu. Tu vstopiva pravi Radoš lovec.
Ob vlaku zato zdaj stojnice stoje. In umetne rože s puško in leseni konji gor in dol in debeloglavi ljudje v ogledalih. Električni avtomobili. Visoko v zraku dekleta. Držijo krila v krožnem vetru in roke podajajo nazaj in naprej. Nato izstopijo. In najbolj suhe in najbolj debele bruhajo koščke hrenovk in vermut pomešan z gorčico. Blede. Visoko v zraku.
Gospod dobi dva konjaka na obroč.
Tam gre držeč se za kito plavih las. Pegasta in pošvedrana.
Turški med in orehi. Rosni vrči. Zahvala.
Tam piše na razpetem platnu: Soter Soter domovine sin.
Pasje stopinje v blatu.
Majski hrošč v nebo. Hrošček. Nebo.
Predpostavljeni pomaha za vlakom. Vsi slavimo. Vlak v sonce.
V TEREBINTU lovska koča stoji, bodlič in ružičevec okoli bosih nog. Ta senca se končuje v mojih očeh. Soter. Saj ne uganem.
Na zelenem kamnu s tremi rjavimi črtami Radoš. Prestopi na belega. Prestopi rumen, moder, bel. Stopa. Zdaj ljubezen pravi Radoš, zdaj edino. Kakor žvižg pod oknom ven na morje. Trni so ostri v jutru ko gleda. Spodaj v sandalah in belih hlačah in roka je jutranja ko se poda. Začetek je. Jutranja riba iz vode. In se razgalita in se poljubita. Soter in Radoš.
Roke jima švignejo na erogene cone in grizljata spolovila. Prstne jagodice jima drsijo približno tri centimetre od glavice, petnajst minut trajajoče. Uporabljata tudi palce na nogah. Poljubita se in se združita v tipu, okusu in vohu, menjaje si vtikata jezika globoko v usta. Tam dolgo premikata. Sem in tja po ustni votlini. Če so spolni organi nečisti in slabo dišeči spregovori Radoš, pa tega ne moremo trditi za zadnjik. Kratko se pošnofata. Res je pravita. Ustrezno nabrekanje spolnih udov ju opozori da sta pripravljena. Soter vzame vazelin, Radoš pa kar pljune. Soter se nasloni na noge in kolena. Močno nagne naprej, prsi in usta se dotikajo afriške zemlje. Radoš zadaj za njim uvaja ud med bedri. Bum reče Radoš.
Soter se tedaj usede na afriška tla.
Radoš pa se usede s hrbtom naprej v njegovo naročje.
Bosih nog.
VEN IZ lovske koče med bodlič z mrežo na rami živali lovit. Z drevesa krdelo magotov visi, drobnih in dolgih kosti. Pačijo škrtajo in šklepetajo, kričijo visoko. Soter visoko mrežo zadega in vejo drevesa ujame. Zdaj pa magoti na drugem drevesu. Vreščijo, rohnijo. Soter potem na drevo da mrežo odpleta, na zemljo telebne. Niso za vrt naš rojeni tile magoti ga Radoš bodri poberaje. Rdeče olivni spuščajo kratke odpadke z vej. Silno razsrdi se Soter, moški ponos si potegne na plan in ga pokaže magotom.
Belo obarvanih vek so mangabi. Ustne mošnjice štrle jim na desno in levo in zagrgrajo zamolklo, ko jim rozine na dlani pokaže. Gobce podaljšajo in podočnjake pokažejo. Soter pa jadrno roke zatakne nazaj si za hlače. Mežikajo z uči. Gresta naprej.
Modri kozliček huškne iz temne kotanje. Nikdar ne vidi se več.
Povodni konj je na reki. Velik nevaren.
Male puščavske miši se parijo, peščeno rumene po luknjah izginejo.
V višinah z ušesi nazaj netopir skozi noč.
Soter napiše na kočo Sin domovine.
Luskavca črne luskine krase, rumeno obrobljene. Goli obraz mrtve oči.
Soter strmi.
Kot vkopan je gnu bolščeč. Divje zatuli in se požene navzgor. Prah proti soncu. Soter.
Sonce skoz prah zlato naredi. Pade na Sotra, Soter je v zlatu, Soter je v soncu. Sredi pogleda je zemlja sveta. Sredi je Soter.
Radoš v senci.
Hitra vroča kuščarica. Pod pesek. Kratek tek in isto. Nič več kot to pod pogledom.
Radoš in muhe. Svetlikajoči obraz. Zeleni zadek. Kovinske in zelene in Radoš.
Kako sredi steze črna sloji rumenih podplatov. V noči samo še podplati. In koraki hroščev in tek mravlje in udarec sence in prerezana svetloba in spust opoldneva in svetost samote. Vse to. Vse to. Radoš in Soter na sredi.
LOVSKA koča je in je noč in je ogenj, sredi koče in noči je rdeči svit. Levi Soter desni Radoš. Samo en svit. Noč odleti nazaj v nebo, ogenj prozorno izgine med sabljaste trne. Zdaj Soter po drobnem kamenju, samo eno drevo na pesku je in trnje je vse ostalo. Soter z rokama poprime za deblo in spleza na vejo. Samo temu drevesu žirafe ne morejo požreti sence. Samo tu opoldan ne umre vse živo. V trnju opoldan, ta ni več za žive. Samo Soter sedi visoko sredi neba.
Radoš je spodaj, vedno bolj poldan je, Radoš gleda navzgor in sunkovito diha, samo vroč zrak je spodaj. Radoš zavpije Soter, pridem še sam. Pleza na drevo, dokler ni do veje, dokler se ne oklene Sotra okoli telesa, dokler ni več prostora in Soter zdrsne. Samo z levo drži vejo Soter, z desno ujame Radošev pas, visoko pod nebom visi ko se pas utrga in potem se drži noge z zobmi. Okobal na veji je Radoš ko kriči samo ti si junak, zdaj se spusti, tu je prostor samo za enega, zakaj si ti junak, zakaj. Za domovino, pravi Soter skozi zobe v nogi, njen junak sem in ti si vohun, vedel sem. Išče z desnico. Jaz sem vohun za domovino reče Radoš.
Za mojo domovino reče Soter.
Za najino pravi Radoš.
In potem dvigne roko v pest da razbije Sotrov prijem okoli veje. In potem se meso na nogi pretrga. Soter pade z njim na pesek. Tam obleži molče. Z belimi očmi namerjenimi kvišku.
Radoš je na veji, poten je in kriči v svoj krvavi sredinec. Ta kaže iz mesa rdečo kost. Radoš sopeče pleza z drevesa, skorja mu potno oprsje obdrgne v široko rano. Ko je na tleh. Potem z eno nogo skače v kočo in po krvavi sledi se naselijo mravlje. Širokih oči je ko pride na plan in sekiro drži ko gre pod drevo. Ko se skloni. Sotru levo nogo potegne od telesa, kos lesa porine pod njo. Nato dvigne sekiro in jo v gležnju odseka. Sredi svetlobe stoji, obsijane votline oči so črne.
Opoldne je in je mrtvo. Ko gre Radoš s telesom na plečih v kočo, ko razbeli sekiro in jo potisne v konec Sotrove noge. Žile mu zašije in jih premaže z zdravilom. Ihteč jih povije v belo, potem skozi obveze prihaja kri in potemneva. Obraz mu umiva in ga ljubkuje z rokami, kvišku jih dviga in se zaklinja, obraz si pokriva s prahom in kleca. Puh nozdrvi v prahu. Masten v solzah in krvi. Tam kjer je okno pričenja svetloba rdečiti, tam kjer je bil plamen pričenja pepel temneti.
Noč pride navzdol po nebu in koča izgine sredi nje.
Zdaj vstane Radoš in je noč in je strašna bolečina, rjoveč pokonci. Ogenj ga posveti med gomazečimi nočnimi mravljami in hrošči slaninarji mrhojedi. Vsaka mravlja prime krvav kamenček in ga odnese. Vsak hrošč se valja v majhni strjeni mlačici. Radoš zmelje mravlje v rjave svaljke, Sotra očisti in ga varuje, bolj ko tepta golazen, več je prihaja. Mravlje odnašajo svoje mrliče, hrane je vedno več, lačnih je vedno več.
Ta prostor je samo še za lačne in mrtve.
LOVSKA bajta gori v plamenih in noč je zdaj vidna. Okoli in okoli se svetlikajo hrošči slaninarji. Radoš jih nabira. Ena vreča in pol. Noč v nebo. Iz sonca pade jutro na Sotra. In Soter se nerazumljivih oči zagleda vanj.
LADJA krene v sredo vode, pogled je mrtev na nebu, sol je mrtva v vrveh. Iz vreče jemlje Radoš slaninarje hrošče, vsakega vtakne v kloroform, dokler ni mrtev in svetlikajoč, prebode ga v sredini in pribije na rdeč les. Hroščev je več sto, dni je več deset, ko potemnijo v morju in se prižgejo v Sotrovih očeh. Na oljnatih deskah sedi in liže slane roke. Vsako vedro pomij vidi v morje, vsakega hrošča, v obrvih se mu nabira sol. Radoš ne spi, hroščev je veliko. Morje je bolj zeleno in prozorno, proti domu je razlito. Dni je vse več na vodi, desk je vse več pod hrošči. Ladja vedno bolj ovinkasto okoli otokov. Ko so vsi hrošči pripeti, pristane ob pomolu.
Soter in Radoš izstopita, z berglami in eno prazno hlačnico spodaj, šepaje, mornar za njima nese hrošče, ose obletavajo marmelado okoli ust strmečih otrok. Prazne sode valijo v pristanišče in jih vkrcajo na ladjo, da se napolnijo drugje.
Naprej proti mestu je pot ki je vrnitev.
Vlak je na tirih znan in vedno bolj vroč. Zapelje v mrak. Pod svetlobo iz oken se drevesa sekajo v nepreberljive dele, pod hitrostjo koles postajajo mostovi podobni udarcem. Na stropu svetloba na nebu tema. V steklu navzven vidi Soter samo še sebe.
Za oknom neznano in temno. Sredi domovine noč. Soter samo še sebe. In Radoš. Ko svetloba na stropu pomodri je jutro in vlak stoji v mestu. Nad njim megla, v megli hrib. Vstaja. Zdaj bo vse vidno.
Soter in Radoš po stopnicah v jutranjo sobo, prazno z zamrlim tobakom proti stropu. Pride nadrejeni. Stiska jima roki in vpije. Vina naroči. Izbrano rudeče, buteljka. Soter in Radoš stojita mirnih oči.
Stari časi so bili pozabljeni, novih še ni pravi predpostavljeni.
Naša dolžnost je da rešimo upanje.
Morda bomo nekoč postavili živalski vrt, ko bo potreben pravi.
Strmi v Sotrovo hlačnico in je tišina.
Zakaj noga reče.
Zato ker je šla na pot. Soter vodenih oči.
Domovina vaju bo poklicala na zagovor za to. Predpostavljeni kaže v prazno hlačnico.
Midva zahtevava njen zagovor. Radoš sivih brk.
Predpostavljeni zlatih zob.
Potem prinesejo najlepšo zbirko hroščev slaninarjev v deželi. Vseh barv na rdečem lesu.
Predpostavljeni strmi. Lovca reče. Naše majhno mesto se bo lahko postavilo med sleherno mesto sveta.
V ravnih vrstah na rdečem lesu. Skrčenih nog, krhkih tipalk.
Soter in Radoš navzdol v jutro proti hribu, med borovnice in volčje jagode.
SOTER reče. Devico Marijo je razdevičil prvi Jezus Kristus, ko ji je prilezel ven na slamo. Razdejanje svetega himna, ki je preprečeval božjemu faličnemu poslancu opravljati stvari človeško, je izguba poslednje prepreke božjega vstopa. Zdaj je imel bog moč početi z našimi spolnimi organi kar koli se mu je izmislilo. Tega pa je kriv Jezus Kristus, kriv je gnusnega krvavega dejanja, kriv nasilne blodnje, kriv posilstva, kriv. Zato je naš začetek blasfemija. Zato je naš začetek konec te domovine. Soter kaže s hriba navzdol.
Soter in Radoš naprej pod krošnje. Polna usta vzdigujoče se sluzi, polna ušesa hrepenenja moči poletja. Velikost zenic stoji ta kraj, prosojnost svetlobe stoji ta kraj, možnost preizkušnje. Rojstvo pogleda.
Sredi parka, v nedeljo opoldne usedejo se možje v kolobar rekoč. Zdaj bomo eno uganili. Ne uganejo ne. Odrezane glave.
V juniju 1970
