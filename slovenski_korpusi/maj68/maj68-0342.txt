Smo v stoletju avtomatizacije, demokratizacije, konkretizacije in še vseh podobnih besed s to končnico, in vendar moramo ugotoviti, da še obstajajo ljudje, ki verjamejo v razne amulete, petke, trinajstke v mesecu in podobne zadeve, ki so se ohranile še iz prastarih časov.
Imel sem na primer prijatelja, ki je zmerom, kadar je zagledal miličnika, rekel: »Pameten je pameten, nor je nor, vlak pa pelje skozi kolodvor.« Prav neumno, kajne? Trdil je, da mu to nosi srečo, in res, zadnjič je le malo manjkalo, da ga ni povozil avto …
Ali pa neka kolegica, ki vse petke in trinajstke preleži doma. Tako ne gre na noben izpit in res še ni nikoli padla.
Prosim vas lepo, le kako morejo ljudje verjeti, da obstaja kaka višja sila …
Hudiča, sem si mislil, OO ZK na fakultetah tako nimajo kaj početi, pa dajmo sprožiti ta problem.
»Torej, tovariši,« sem pričel. »Na žalost opažamo med študenti neko čudno privrženost verovanju v amulete, ki se naglo širi. Ne bi se spuščal v podrobno analizo dosedanjega stanja, vendar predlagam, da začnemo z debato na to temo.«
Sekretar je zazehal in pomežiknil z desnim očesom – to je bila namreč njegova navada, ki ga je skoraj stala mesto sekretarja.
»Kolegi in kolegice! Tovariši in tovarišice!« je začel nekdo zadaj. »Že iz tretjega stoletja pred našim štetjem opažamo pri narodih …«
»Študent zgodovine,« mi šepne prikupno dekle poleg mene.
»In, ali zna obravnavati problemsko … hm, saj veste, no, najti problem v celi stvari?«
»Zakaj pa?« me lepotica vpraša začudeno.
»No, ker, ker ga jaz v bistvu še ne vidim …«
»Toda tole … pardon, tovariš, to je vendar velik problem. Sploh pa, npr. v primerjavi s tistimi, ki smo jih obravnavali do sedaj, ta presega naše lokalne meje in prerašča v vsesplošno …«
Požrl sem slino.
»… opažamo prodor tega gledanja tudi v drugem stoletju pred našim štetjem.«
»Oprostite,« se znova obrnem k sosedi. »Katero leto pa študira tale govornik?«
»Diplomant je.«
»Torej do dvajsetega stoletja,« si mislim. Hitro izračunam. Govoril bo še točno osem ur in dvanajst minut, če bo nadaljeval tako.
»Dovolite,« dvignem vsiljivo roko. »Tovariš z zgodovine je očitno napačno razumel moje smernice. Pregrešiti se proti smernicam pa pomeni (pri tem sem ga pomenljivo pogledal in že razbral strah v njegovih očeh) …
Problem amuleta na zahteva referata v amuletarstvu, temveč nekaj besed o misticizmu, ki je …«
»Hej, mi šepne soseda, iz tega bo imel diplomo …«
»… pardon, ne misticizem, temveč sploh, kako bi rekel, to je surrealizem, dandanes in v naši ureditvi pa je treba razvijati socialistični realizem …«
»Dovolite,« se oglasi nekdo od zadaj, »glede vaših besed o surrealizmu in socialističnem realizmu bi imel nekaj pripomniti!«
» ... seveda, le trenutek, da dokončam. Treba je poznati bonton. Torej, amulet ni niti surrealizem niti socialistični realizem, temveč je socialikonticizem!«
Sam sebi se začnem smejati. Kako imeniten izraz sem skoval. Socialikonticizem. Tudi čuje se strokovno.
»Dovolite, da se uprem kolegovi ideji o socialikonticizmu, ker …«
»… toda ne vpadajte mi v besedo. Debata vendar sledi!«
Ves sem že zasopihan in moker. Glave prisotnih že komaj stojijo pokonci. Pogledam na uro. Kmalu bo polnoči.
»Tovariši in tovarišice! Dragi gostje!« povzdignem glas skoraj za oktavo višje.
»Po burni debati si dovolim izvesti sklep, da amuletarstvo sploh ni škodljivo, ne predstavlja misticizma, ker če pomislimo in analiziramo …«
Zmanjka mi sape. Hitro sežem v žep in potegnem na dan majhnega gumiijastega prašička. »To je proti dežju,« se nasmehnem in ga dvignem v zrak.
In glej, naenkrat začnejo iz vseh žepov lesti amuleti, veliki in majhni, lepi in smešni.
»Ha,« si mislim, »amuletizem postaja res problem. Moral bom javiti na višji forum …«
