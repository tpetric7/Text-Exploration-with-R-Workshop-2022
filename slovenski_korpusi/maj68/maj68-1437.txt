dišim po tvojem telesu izsledil sem najino ljubezen razcvetel sem trnje tvoje nežnosti odrešila si me diane njenega vijoličastega ogrinjala posutega z lisičjimi glavami
dobil sem te materinsko dobil sem te okrvavljeno ogrnil sem te s telesom jelena pobahal se z njegovo močjo ljubljena okitil z mladim gabrom opil se s tvojim hrbtiščem vzbrstele moči greha ti mati ti ljubica
naskočil sem te kot jelen košute položil v ognjišče kjer je zeleni gaber rdel kot mladi zmajček ko se ti je napel trebuh in si v pričakovanju visokega meseca bolel sem te vzel
kot mladi bog sem okrvavljen stopil skozi gabrov dim očiščen in maziljen pozabil sem besede dvorjenja poslednjič sem tehtal vlažnost tvoje divjosti hotnost tvojih žilnih rogljičev imel sem moč zemlje in zvitost reke
vrnil sem se v kolibo in te položil v prazno vrbovje moje postelje odstranil sem znamenje rodovitnosti izpil sod tvojega mleka in se očistil z mladičem z izsušeno žilo sem si podvezal mošnjo in označil mesto tvoje smrti
trgam meso polno ljubezenskega vonja dim ognjišča me oblači v tvojo rožnato rebro moja si ubil sem te dišim po krvi dišim po tvojem telesu po ljubezni
