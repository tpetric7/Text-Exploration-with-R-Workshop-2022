Nikoli ne bom mogla živeti kakor drevo. Preprosto in tiho, kakor ljudje ne znamo. Za moje korenine bi ne bilo nikjer prostora, kajti ljudje smo navajeni kolovratiti po cestah, ki se pretakajo druga v drugo in jim ni konca.
Nikoli ne bom mogla živeti kakor drevo, razpeto med pomlad in jesen. Nikoli ne bom vedela, kako je vsako pomlad znova zaživeti, zazeleneti in kako je vsako jesen umirati, izkrvaveti svoj poslednji list. Drevo ima tisoč življenj, ljudem pa je včasih še eno težko živeti.
Nikoli ne bom vedela, kako je, kadar ti ptice sedajo na rame. Kako je z vsemi tisoč rokami objeti tiste, ki so ostali sami.
