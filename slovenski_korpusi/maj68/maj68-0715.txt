pred dvema urama sem v emoni jedel in pojedel grahovo omako in pečen krompir skratka požrl sem ekrazit in pripravljen sem spustiti neko rajsko ptico imenovano golobček
letal bo med sedeži plaval okoli vaših ušes in nosov zlezel v hrbtenjačo se spustil v dolino dvignil med hribe
ta golobček ne prinaša sifilisa in beri-beri samo zadihal bo v to prekleto tišino. da vam bo tilnik pomodrel kot indigo papir
golobček je podoben vašim samo s to razliko na moj lahko zraste v goloba in tedaj gorje vam prišel bo sodni dan toda zadržal ga bom in* z veliko naslado spuščal golobčka da vam bo sral na glavo na dušo na vaše besede na vaš spolni akt na vaš smrdljivi vonj ki ga trosite in širite po vsemirju in tej dvorani
golobček je moj dober in edini prijatelj pomaga mi da rišem sliko in se opiram na razne papirčke raztresene po vseh predalih narisala sva spomenik baročnega angelčka sredi trga na straneh so reklame in plakati na desno bom nastavil mater in zraven stopnice ki se izgubljajo v višavah v levi kot sva postavila svete tri kralje popolnoma nage pod njimi je zvezda z žensko v sredini in majhen otrok prihajajoč s stopnic na drugi strani držeč karton za umobolnico
golobček mi je dal strah odkar sem telebnil iz vrečke miru in pregriznil verigo tako nesrečno da mi je del rinke ostal večno na sredini trebuha in bil sem zaznamovan kot vsako normalno pismo ki ga moj oče prejema iz rok poštarja ki venomer tarna da ga bole noge in da mu nobena solna kopel ne pomaga
golobček nam je dal tudi dve chevroleta mogoče zaradi tega ker je bil oče velika živina in se je štiri leta podil po gozdovih ter spoznaval svet in domovino dal nam je dve služkinji od katerih me je ena strašila da sem budil brata ki mi je moral prižigati luči vse od spalnice hodnika do stranišča kadar me je tiščalo na velikansko potrebo malo sem ponavadi opravil kar med rjuhami golobček mi je poslal žensko ki jo ljubim in kadar sem z njo v postelji mi pripoveduje o najinem stanovanju o tapisonu o francoski postelji o štedilniku gorenje o frižiderju naonis in kako bova srečna ko bova dobila ključek te najine sreče
golobček mi je rekel naj mi bo vseeno za kenedyja ali keneduja kot bi rekla gospodična fani in za vsa pokanja v aziji in za vse elektrode na udih včasih pa bi rad stopil v kakšno organizacijo telovadno društvo partizan kegljaški klub zvezda v hortikulturno društvo v partijo ali pa v klub za go toda zaželel sem si vonja po rosni travi in toplem gnoju želim si biti obtožen na premišljevanje o kmečki smrti zato bom spustil golobčka na svobodo in se zaljubil v kolovrat ki sem si ga obesil v svoj hram leti golobček leti
