Joj, kako smo se razgreli po trpki suhi gmajni. Joj, kako smo peli med zelenim brinjem. Joj, smo se ljubili, kot se ljubijo živali.
Neslišno smo potem odhajali po razbolelih cestah, tiho se sprehajali med tujimi kolegi in se zabavali z nesramnimi dekleti.
Kje ste leta tako močno doživeta, leta neusmiljene mladosti tako polna žalosti, polna vse radosti? Kje ste leta in z vami naša prva, razposajena dekleta.
Hej, kaj boš jokal, pesnik, nad izgubljenimi korali, saj smo jih vse enega po enega v rdečo kraško prst
v našo trpko zemljo pobožno zakopali.
