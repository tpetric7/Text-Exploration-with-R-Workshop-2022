TEŽAK POROD – Zdaj, ko berete te vrstice je (končno!) premiera študentskega kabareta že za nami. Videti je, da je bil porod kompliciran in je bilo potrebno poklicati na pomoč kar preveč dohtarjev in babic. Na plakatu smo opazili prelepljeni datum, ki je obljubljal prvo predstavo že za 21. november.
NEKAJ GNILEGA JE V DEŽELI … – Tako bržkone menijo nekateri naši »sodelavci«, ki svoje kritične umotvore (najbrž) zaradi zdravstvenih razlogov pošiljajo nepodpisane. Kar žal nam je, da so morali končati v košu, saj bi se zaradi njih in z njimi lahko dobro pogreli.
DOBRI PRIJATELJI – Na razgovoru v Naselju, ko smo premlevali položaj kulturnih revij, so nekateri kulturniki omenili, da so stari in dobri prijatelji z onimi, na katere so v naslednjih trenutkih vsul ogenj in žveplo. Bržkone je šlo prijateljstvo po tej veliki žehti revialnega perila rakom žvižgat.
LE KDO SI UPA? – Mnogim pomembnim možem gospodarstva je jasno, katera pota bi morali ubrati, da bi prišli z njim na zeleno vejo. To v zadnjem času kar precej jasno in glasno razlagajo. Le kdo jim meče polena pod noge, da ne morejo storiti tako, kot najbolj vedo in znajo, saj uživajo zaupanje od spodaj in blagoslov od zgoraj?
TEČAJ POŠTEVANKE ZA RTV – Nekateri gledalci smo opazili, da nekdo na ljubljanski RTV ne zna več šteti do štiri. Kajti, če bi znal, bi lahko vedel, da so trije četrtki že minili in da je na vrsti četrti četrtek in Mikelnova satira.
PTT ZMORE VSE – Precej bralcev je zanimalo, če ni morda kdo zasegel zadnje številke Tribune, ko je tako dolgo niso dobili. One, ki si žele alarmantnih novic, moramo žal razočarati, saj so le vrli poštarji obdržali večino Tribun pri sebi. Naša uprava namreč ni bila kos revolucionarni spremembi načina plačevanja poštnine. Zastonja smo pa že davno pokopali.
S KONGRESA – V beograjskem Studentu smo zapazili novico, da so bili v Centralni komite ZKJ enoglasno voljeni tudi nekateri predstavniki študentov. Dobili so namreč – en glas.
