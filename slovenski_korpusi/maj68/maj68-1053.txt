z dunaja v kranj
ne vem ali bi ti pisal o ptičji ali podganji perspektivi
nedelja je gospodov dan včasih ti prileti kakšen valček v glavo kjer umira debelo bebe ob gösser pivu ostali člani družine pa uživajo ob pogledu na sorajino rit ker ji je veter vzdignil krilo
heroji me spominjajo na otroška leta (puberteto sem imel zelo težko in dolgo) na popaja in špinačo sicer je res da je polovica herojev že trdnih kot bron toda občudujem jih zaradi velikosti lege in zdravja
všeč mi je med našimi ljudmi tako naravni so da zelenijo tudi čez zimo všeč mi je med našimi ljudmi do petega himničnega speva ko vsi okoli mene vidijo smrt samo jaz ne oči jim padajo iz jamic in dupline bi ustrezale za mini nadomestek kjer stane partija golfa tristo dinarjev in to z angleškimi palicami všeč so mi naši ljudje če ne berejo všeč so mi rdeči črni vijoličasti zveličani pomečkani všeč so mi v vicah tukaj so po izčiščenju prijazni vsaj do potega z vrvico drugače pa zbirajo znamke in kamne in tone svetina je rekel da ima človek hobby ker je del kozmosa kozmos se konča v gornji radgoni ker je tam proge konec most je šel po gobe mogoče ga srečaš na pokljuki zgodaj zjutraj po deževni noči in kadar kaže higrometer 70 odstotno vlago lep pozdrav iz daljav
