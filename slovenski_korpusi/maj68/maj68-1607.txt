Prešernova cesta, sedmega oktobra. Srečal Josipa Vidmarja. Prijazno sem se mu smehljal in prikimal. On se je v odgovor zasmejal nekam vstran kot kakna gospa Glinšek: to je tako: kar smej se mi, butec, smešen si sam. Ali: da se je smejal generaciji. Ali da je imel mojo otesanost za posmeh in je odvrnil s posmehom. Zelo malo pa je verjetno, da bi me po videzu poznal; če me – tedaj je jasno, zakaj in kako se je nasmejal sebi v brk. Možnosti, da bi me s kom zamenjal, najbrž ni. Ali: da mu je godilo, ko mu ljudstvo prijazno kima, da ga ljudstvo spozna tudi na ulici. Gotovo pa je, da se je smejal vstran, kot kdo, ki se domisli česa smešnega, a intimnega in nerodnega, pa se zategadelj obrača vstran, da ga ne bi spraševali o kaj je smešno.
Marko Švabić
