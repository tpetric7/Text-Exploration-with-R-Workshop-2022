pride ura nespečnosti po izvotljenih kosteh rigajočih rajanje vidovo stopljeni vitezi z lavrice dotolčejo kosmatince rosinante tiho stoka usnje ko ga kri mehča glava postaja zelenjadni vrt oči škilave jajca kilava lobanja balina kot glina z dobrim vinom mavčne noge hrte love dlakav sem kot rdeče ribice noge prehitevajo medenico med medi luč blešči reka hira naj se stegne hrib ki žalostno zaostaja sredi razparanih hlač
postelja obleče nagca v vrelo vodo mečem skopljence v urah ko plinska dvigala žvižgajo švigajo po vretencih titanovega žrela
sem vodovodna cev ki igra na gosli penečih se jabolk zorim v kupu perila v turkovi gmajnici prične se karneval bolnikov s kostmi v srednjeveških strgalih globoko pod zemljo zeleno
katarina in simon dva ročna rokodelca čepita na kositrnih kahlicah postava postana postava katarina konjem zasedo postavlja simon pa ohromele drvarje davi gospoda kolca sloga slači spolovilo
sede v gazo povite moje najgloblje ljubljene mahajo mi v pozdrav z zbranimi deli zgodovine izsušenega grla odisejevega in bljuvajo zašiljene svinčenke lepo negovane kot majsko pokopališče vsaka s svojo svečko spominčico milo ližejo svojega brambovca ljubljenega
zažgem platno dojenja kukavica zakukuka topič poči glava se odloči že spi dete sladko svinec pordeči štefan obleži nastopila je ura moje nespečnosti glava je nevarno lahka vrat mehak zajčje srce trdo telo ura polnočna mati strahov klek se odpira babe požira splašim se teme zaprem oči konec in počil je lonec
