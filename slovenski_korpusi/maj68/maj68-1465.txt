kakor razpad se tudi rojstvo vode začenja od znotraj
ukrasne perjanice zmagoslavja so se osmešile, papige so z njimi na glavah pocrkale prav pred obzidjem
ko se je začelo drugo stoletje vojne smo stkali nov prapor
z novimi gesli brez rože brez noža čast stran strast stran nobenega plena ni za obzidji
smo rekli in komur bo težko naj se ne prihuli ampak naj gre stran kadarkoli katerikoli
in ko nas je neprizivni april stisnil v sotesko smo prešteli zdesetkane vrste in odšteli jastrebe domotožja in po prečuti noči zavrgli boga ter uzakonili novo pisavo
skrajni čas je že bil od hribov je jela vreti svetloba skrajni čas že da ne bomo šli nezapriseženi v boj skrajni čas niti mrličev nismo utegnili več prekopati še tako smo predolgo zavlačevali trdnjave okrog nas so se podeseterile in v naših zahrbtnih telesih so zrasli zeleni kuščarji
po robovih svojih vrčev hodimo braneč se napadov z obeh strani snujoč novo obrambno taktiko tako počasi zori magično oko tišine
