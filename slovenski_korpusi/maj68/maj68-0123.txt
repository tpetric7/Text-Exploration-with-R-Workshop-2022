Spet poješ, dihaš, spet si legel v travo. Srce je kakor po dežju izprano. Nebo je svetlo, sončno in prostrano, kot topla roka ti pokriva glavo.
Visoki dan izžgal je tvojo rano. Vse v tebi prebujeno je in zdravo. Doživel si očiščujočo spravo med sabo, ognjem in nočjo pregnano.
In vendar si prevaran v svoji sreči, zazidan v stolpu, zraslem do neba, ki sam nikdar ne moreš ga doseči.
Nebo vrnitve tvoje ne prizna. Spomini v tebi so preveč boleči in korenine segajo do dna.
