Prišli so k nam nenapovedani, sredi dopoldneva, zmotili so nas sredi najhujšega dela. Bilo jih je pet, pet urednikov mladinskih časopisov iz Sovjetske zveze. Bili so vsi lepi in rejeni, s kravatami in belimi srajcami. Tudi prav mladi niso bili, tako med tridesetim in štiridesetim. Nekoliko nezaupljivo so stopali po naših prostorih, se s strahom ogledovali po rumenih stenah. Trocki pa Palach pa dve nagici – živčno so si popravljali kravate in gladili svoje kratke, urejene frizure. Glavni in odgovorni urednik? so si ogledovali Dolarjevo mladeniško brado in moje oguljene kavbojke. Nemirno so posedli okrog razmajane mize in med pokanjem s členki začeli postavljati vprašanja. Študentov nas je toliko in toliko, pridno se učimo, ukvarjamo se z znanostjo, s socialnimi vprašanji, z reformo univerze … Zdravo, fantje! pritrese Bobi z lasmi do ramen. Rusi se počutijo vse bolj neugodno. Kam so padli? Je to uredništvo študentskega časopisa ali leglo huliganov? Hipiji, pa urejajo časopis. Zberejo vse dostojanstvo, ki jim je še ostalo – razlagamo jim vsebino prve številke. Gojko (sekretar UK in član sekretariata CK) nam ne zaupa preveč, boji se, da bi kompromitirali partijo, študente, da bi Rusom razkrili naše frakcionaštvo in nepokornost. Vendar se brzdamo. Čemu bi se prepirali, kaj lahko sploh dosežemo? Vseeno se spremo, zaradi Brežnjeva in Češke. Vse bolj zaripli postajajo. Hitijo z reakcijo, s kontrarevolucijo, z imperializmom, pa če si morda ne želimo tretje svetovne vojne s tem, kar pišemo.
Vse skupaj se konča z dolgoveznim in brezvsebinskim pogovorom o znanosti, ki ga diktirajo ruski tovariši, na vsak način se namreč hočejo izogniti nevarnim političnim čerem. Gojko si briše pot in hvali usodo. Za zaključek prisrčna zdravica vodje delegacije. Milan Jesih je spet razočaran nad slovansko dušo. Naše delo teče naprej, ruski gostje si gredo ogledovat ljubljanske politične zanimivosti, v upanju, da bodo čimprej pozabili na grdi madež v slovenskem tisku.
Kaj bi se ukvarjali z njimi, kaj bi zgubljali besede o bivših mladinskih aktivistih, ki so si s pridnostjo in zvestobo priborili uredniške naslove. Kar je bilo na teh bivših komsomolcih edino res zanimivega, je bila aluzija, ki se nam je nehote utrinjala ves čas pogovora. Kako lepo bi bilo, kako bi marsikoga na moč razveselili, če bi posnemali ruske tovariše. Kako bi bila Tribuna Gojku namesto stalnih nevšečnosti vir veselja in ponosa. Tolmačili bi uradno politiko (kolikor bi o politiki sploh govorili), pisali bi ogorčene članke o vojni v Vietnamu, s katerimi bi ob Titovem obisku v ZDA seveda prenehali itd. Predvsem pa bi pisali o univerzi, kako pridno moramo študirati, vabili bi študente v partijske vrste, ponatiskovali bi Popitove govore … Nadeli bi si kravate, postrigli lase, skopili Tribuno, potrgali s sten Trockega in nagice in problemov ne bi bilo več.
Hvala vam, tovariši s Komsomolskaje pravde, pa z Mladega trudnika, vaš obisk je bil pomembnejši in učinkovitejši kot deset kritik UK, prepoved tiskanja, partijski opomini … Če smo prej še včasih omahovali in popuščali, sedaj je naša pot jasna in začrtana. Vaš vzgled nam bo stal ob strani dan in noč, zagrizli se bomo v svoje delo še bolj kot prej. Pa naj bomo hipiji in reakcija in trockisti in kaj vem kaj še, naj zgubljajo živce in naj nas preklinjajo partijske strukture: Komsomolskaja pravda, potrdila in podčrtala si naš prav.
