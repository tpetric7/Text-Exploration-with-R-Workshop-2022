CAMARADES MARŠ NAZAJ V OSNOVNO ŠOLO – Od revolucionarne direkcije kubanskih študentov v pregnanstvu, ki se bore za »vzpostavitev pravičnega režima v njihovi deželi«, smo prejeli publikacijo s pozivom, naj sodelujemo z njimi. (Zakaj prav mi, ne vemo.) Pismo so naslovili: TRIBUNA, 5a MIKLOSICEVA, LJUBLJANA, VIETNAM in ga 25. avgusta oddali v Miamiju na pošto. V Saigon je prispelo že 3. septembra in vrlim vietnamskim poštarjem se imamo zahvaliti, da smo ga sploh prejeli. S sodelovanjem pa tako ne bo nič.
»NEOBDAVČENA« HVALEŽNOST – Štipendisti – absolventi republiškega sklada za pospeševanje kulturne dejavnosti, ki so zaključili redni študij, so bili prijazno obveščeni, da sklad pričakuje za prejete zneske pismeno zahvalo, katere pa k sreči! ni treba kolkovati.
BOLJE DRŽI GA KOT LOVI GA – V Kolegiju so uvedli prijetno novost. Ob sprejemu v Kolegij je v tem letu treba položiti kavcijo v znesku 3000 dinarjev, ki bo baje služila za pokritje morebitne nastale škode na inventarju in nepravilnosti pri opravljanju dežurne službe v vratarnici. Študente je strah, da bi kavcija – kot je bilo tolmačeno – odšla v tujo malho v polnem znesku in ne sorazmerno s povzročeno škodo, tako da za »nevarna« opravila ni nikakega navdušenja.
NAIVNI BRUCI IMAJO SREČO – Kolegi iz starejših letnikov neke ljubljanske fakultete so pripravili potegavščino za bruce. Prepričljivost zamišljene akcije je privabila primerno število brucev, tako da so se vrli šaljivci kar ustrašili pred delikatnimi nalogami in so pregled odpovedali.
POSLEDNJI OPOMIN – Opozarjamo osebo, ki je v dneh, ki so »pretresli Tribuno« konec maja letos, izrabila gnečo in odnesla iz prostorov uredništva pisalni stroj znamke Tops M–1, da ga vrne najkasneje do 20. oktobra. Oseba je bila opazovana in jo zato svarimo pred posledicami.
