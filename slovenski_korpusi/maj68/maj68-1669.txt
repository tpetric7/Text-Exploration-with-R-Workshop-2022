Literatura je izgovarjanje sveta. (Roland Barthes)
1
»Godi se mi kot tistemu, ki se bojuje proti sencam, in vsa obramba in pobijanje laži izzveneva v prazno, ker ni nikogar, ki bi odgovarjal.«
Potujemo v Beograd. Včeraj smo telefonirali na redakcijo Studenta. Nikogar. Administratorka pojasnjuje, da je uredništvo zaklenjeno. Zamenjali so ključavnico na vratih. V resnici smo nekam nervozni. Utrujeni ne moremo spati, pa se pogovarjamo na hodniku in pijemo vinjak iz malih stekleničk. Pridruži se nam dijakinja iz Beograda. Ve za Student. Veliko mesto, pravi, mnogi mladi smo kar zgubljeni. Pojdite v Atelje 212. Lasje so odlični … V Domu Omladine bi radi potelefonirali, se orientirali. Sprejme nas možak srednjih let, menda sociolog, sprašuje nas, kaj nas je prineslo. Zaradi Studenta. Siv trenutek. Živ pogled: Manite se vi ovog posla … Brišite odavde! … Previše je slobode, previše zatvora … Preveč svobode. Pomeni: preveč hotenja, nezadovoljenosti, nezadostnosti, grenkobe, da se revoltiraš, ker svet ni odrešljiv? Zdaj smo v risu. Omejeni z vročičnostjo tega mesta. Hočemo v dogajanje sveta, prikrivamo svojo trenutnost in odtujenost: ne revolucionarnost. Hočemo v svet, ki je trajen, množičen, zgodovinski: revolucionaren. Moral bom pisati o Studentu. Pokličemo Ljubiša, bil je urednik.
2
»Sokrat je kriv hudodelstva, ker se meša v tuje reči, s tem, da radovedno iztiče po podzemeljskih in nebesnih skrivnostih dalje, da pravno šibkejšo stvar pretvarja v močnejšo in uči tudi druge, naj ga posnemajo.«
Ljubiša pride in je živčen. Čudi se, kako smo nepoučeni. Ljubljana je daleč, pravimo, ob Tanjugovih poročilih lahko človek mirneje zajtrkuje ali kaj. Presenetimo ga z novico, da so o Studentu pisali v Spieglu pod naslovom Partei gegen Intelektuelle in da je bila revija po treh dneh vzeta iz prodaje. Ljubiša zmajuje z glavo in se smeje. Rekonstruira dogodke okrog Studenta. Nizki udarci. Politične igre. Če te obsodijo na primer četništva, je najbrž nekaj na tem in je dobro, če se zamisliš. Nas pa so obsodili četništva, neokominformstva, dogmatizma, stalinizma, fašizma, unitarizma, neoliberalizma, konservatizma in opozicionizma hkrati. Ljubiša se razburi. Misli, da to v resnici ni resno. Ne razume, kaj si, ko te obsodijo vsega na svetu. Ne razume, kako jih lahko univerzitetni komite beograjske univerze obsodi, ker »kritizirajo vse obstoječe«. Potem govori o nemogočem ekonomskem položaju v Srbiji. Znanstveniki ne morejo delati, kar bi hoteli, izgubljajo se v malenkostnih problemih ki le podaljšujejo odločitev. Prisede njegov znanec, ki je bil urednik Susreta. Uredništvo so izmenjali v maju, on je sedaj vojak. Smeje pripoveduje, da so mu v kasarni hoteli prepovedati branje študentskih časopisov, da na to ni pristal, da so mu potem rekli naj jih ne kaže drugim. Ljubiša nas odpelje na univerzitetni odbor. Sneži, ulice so kakor sivo blato. Ciganček ki bi se mi izgubil med koleni, si prižiga cigareto.
3
»S čim se pa potem ukvarjaš, Sokrat? Kaj je vzrok, da si prišel na slab glas? Gotovo v tvojem vedenju nekaj ni bilo v redu. Da je bila tvoja dejavnost normalna, da se ni razlikovala od dela in nedela tvoje okolice, bi ne bile mogle nikoli nastati vse te govorice in čenče. Razloži nam torej, kako je s to rečjo, da te ne bomo lahkomiselno sodili!«
Ljubiša telefonira in se domeni za sprejem pri izvršnem odboru SŠ, Prebičeviću, ZŠ Jugoslavije. Pride Alija, bil je glavni urednik. Zelo utrujen je. Hodi počasi, le malo govori. Noče nas prepričevati. Tu je tudi njegov kolega iz UK. Pripovedujejo, kako je UK kršil osnovne samoupravne pravice, ko je hotel zamenjati redakcijo mimo dveh najvažnejših instanc, ki jima je list odgovoren, mimo sveta in skupščine ZŠ. Alija pove, da ga niso pustili govoriti, da niso pustili govoriti mnoge druge s filozofske in filološke fakultete, govorili pa so tisti, ki sploh niso bili prijavljeni. Ob glasovanju za ukinitev Studenta so pozabili prešteti okoli 80 glasov onih, ki v takih razmerah sploh niso hoteli glasovati. Pride Boro, bil je urednik. Jezen je in misli, da so podobne metode političnega dela navadna svinjarija. Črnogorec, ga opravičuje Ljubiša. Potem je že pozno in se odpravimo h Kolarcu, ker smo lačni. Med potjo mi Alija spet pripoveduje o nestrokovnih, praznovernih političnih obsodbah. Da kritika vsega obstoječega ne more biti obsodba. Pravim mu, da to počnemo vsi in vsak dan, da to živimo. Alija je pobit. Ve, da je Student naredil napako, ko se je oddaljil od ZŠ. Ve, da ga je bilo tako mogoče osamiti, da je zgubil podporo študentov, ki so pred letom dni skandirali »Student ne damo!«, ve, da je bil to samomor. Čemu, ga vprašam. Odmahne z roko: Ko so enkrat sklenili likvidirati Student, bi bilo vse zastonj. »Nič, kar je ustvarjeno, ne sme biti za nas tako sveto, da ne bi moglo biti preseženo in da ne bi odstopilo mesta tistemu kar je naprednejše, svobodnejše, še bolj človeško.« Noči se in postaja prijetneje. Gledam jih. Zagnane, venomer v akciji. Mislim junij. Mislim, da so tisti ljudje takrat razglasili: akcijsko-politični program imenovani »birokratsko demagoško zamegljevanje določenih problemov naše družbe.« Mislim na to, da je ta program podpisal UK beograjske univerze. Je torej mogoče stati ob strani? Čakanje, ki pomeni pristajanje na danost, institucializiranje statičnosti, nas zapeljuje. Zavezanost času je lahko uspavajoča vsakodnevnost. Prebivanje v mrakotnosti sob, zaprtih s polknicami. Bil je junij, bila je Čehoslovaška, bil je Jan Palach. Bil je Student. Nikakršne zmage ni. Zmaga je prav tako boleča kot poraz.
4
»Zakaj resnični vzrok njih sovraštva jim gre bržkone težko z jezika, da namreč Sokrat razkrinkava praznoglavce, ki se delajo, da bogve kaj znajo, pa so nevedneži. No, ti ljudje so častihlepni in energični, njih število je legijon, njih gorečnost vztrajna in zgovornost prepričljiva, zato ni čudno, da so vam kakor nekdaj tako zdaj napolnili ušesa z lažmi in natolcevanji.«
»Čuden svat si, Meletos. Le kam meriš s to trditvijo? Ali hočeš reči, da ne verujem, da sta Sonce in Luna boštvi, kakor je splošna vera človeštva?«
»Zeus me udari, sodniki, če veruje! Saj pravi, da je Sonce kamen, Luna pa zemlja.«
Pridejo pesniki, filozofi, pride Ljubišev kolega s Pozorišne akademije. Ljubiša nas odpelje v Novi teater. Ker nikoli ne pije me imenuje »moj Kranjc« in pravi, da je edina razlika med nama, da ima on zavihane brke navzdol, jaz pa navzgor. V teatru gledamo Ljubo Tadića v Apologiji. Sprašujem, če je bil Ljuba tudi z njimi v juniju. On in Žigon, pravi Ljubiša. Spomnim se Žilnika. Velika avantura, ki nas vključuje, če se je zavedamo ali ne. Zdaj, z bogovi v lovoru, smo odgovorni pred svojim edinim življenjem. Ko smo nič zase. Ko smo za druge. Ker se odrešujemo, če pozabimo nase, če ne vidimo svojega obraza v vsaki stvari. Sokrat pa mora umreti. Zdaj zdaj ne bo več čutil svojih stopal. Pogovarjamo se v zgodnje jutro.
5
»Bore majhen je pridobitek časa, gospodje, v primerjavi s slovesom, ki ga boste imeli pri sramotilcih našega mesta, češ da ste usmrtili Sokratesa, modrega moža: da, modrega me bodo imenovali, čeprav nisem, vsi tisti, ki vas bodo hoteli grajati in v nič devati. Da ste malko potrpeli, bi vam bila želja izpolnjena po naravni poti: saj vidite, da stojim na kraju življenja in že blizu groba.«
Nov dan je in Stane in Sašo se odpravljata k Prebičeviću. Počutim se nekam votlega, nimam kravate, pa se odločim, da bom šel v gledališče na generalko Omera in Merime. Spomnim se, kako se je Boro pridušal, da sovraži kravate samo zato, ker jih nosijo politiki. Še včeraj je bil kmet, danes pa si bahat zaveže kravato … I to največi bezveznik … Politiki? Zdrave sile? Načelnost nas pogublja. V začetku je cilj jasen, sigurni vase se vržemo na delo. Kolesje se sproži. Vsak dan se odločamo bolj mehanično. Nazadnje vidimo, da nam je stvar, ki se zanjo grizemo, deveta skrb. Nato zvodenimo. Menda se megleno spominjamo, da je v Jugoslaviji menda 900.000 ljudi, ki imajo manj kot 60 jurjev na mesec. Ampak ta kes lahko periodiziramo, potem pa se očistimo tako, da se na vsakih štirinajst dni zapijemo. Načelnost nas pogublja in smo nekam onemogli. Ampak tisti, ki jim za ljudi ne gre, ki resnico preprodajajo kakor kino karte, tisti so prava moč. So za moč. Oblastniki. Samo to niso ljudje, ki so se junija od neprespanosti in utrujenosti onesveščali medtem, ko so razlagali, kaj je za njih demokracija, medtem, ko so vrteli ciklostile. Taki ljudje ne pustijo, da bi jim policija razbijala gobce. Predstava je sijajna. Lirično gledališče. Ljubavi nema … Postoji samo čežnja za ljubavlju. Prava ljubav postoji s one strane zvezda … Ko se vrnem na UO, padem v živahno debato. Djuro Kovačević razlaga, kako se je Student oddaljil od smernic Zveze študentov, kako so politične metode, ob ukinitvi časopisa samo voda na mlin onim, ki so resnična opozicija. Da koristi ni nobene. Da Student vsaj leto dni ne bo zmožen objaviti niti enega resnega, kaj šele znanstvenega članka. Popoldne sva s Sašom v uredništvu Vidikov. Temna, vlažna sobica na podstrešju stare hiše v Knez Mihajlovi. Ampak vzdušje. Vsi delajo, dostrikrat nestrpni, čustveno prizadeti. Ilić bere pesmi. Lani je bil pri Studentu. Gledam mu preko rame, pa se navdušim. Miljenko Žuborski. Bi jih lahko objavili v Tribuni? Seveda. In kako je pri nas? Da je smešno, kako so nas zajebali s cestami. Sprašujejo, če je res, da bi bila cesta speljana skozi najrevnejše predele Slovenije. Sprašujejo če Kavčiču ni nihče priskočil na pomoč. Navdušeni so nad posvetovanjem o študentskem tisku, ki naj bi ga organizirali v Ljubljani. Ljubiša mi pokaže članek o Studentu v Večernjih novostih. Gadne laži … Berem: Naporan, ali uspešan politički vikend … BEZ OPOZICIONOG STUDENTA … Sve su komičnije teze ljudi oko (do)sadašnje redakcije o nelegalnosti od luke Skupštine Saveza studenata Beograda. … Pripomnim, da nikjer v članku nato ni govora o kakšnih komičnih tezah.
6
»Vi ste izrekli obsodbo v mnenju, da se boste s tem oprostili kritike o svojem delu in nedelu. Toda povem vam, da bo uspeh ravno nasproten. število vaših kritikov bo večje, zakaj doslej sem jih jaz zadrževal, ne da bi vi vedeli. In čim mlajši so, tem strožji bodo do vas in tem hujšo nejevoljo vam bo do povzročali.«
Ljuba Tadić umire u Novom teatru.
