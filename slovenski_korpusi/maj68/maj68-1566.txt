Iz zunanjega kroga teme, iz temnečega polkroga neba, s temo prenaseljenega prostora, so sprva prihajali le glasovi. Tipaje in previdno so se plazili v notranjost, ko je v gozdovih in gajih že zdavnaj zavladal mrak, ko so se praznile samotne poti in ulice, ko je bilo vse, kar je belemu dnevu prijaznega, nenadoma tuje in sovražno; tipaje in previdno so se glasovi pritihotapili v prostor.
Nemara so bili prav ti glasovi tisto, kar me je opozorilo na nekaj svetlega tam na obzorju. Kajti ko sem se ozrl skozi okno, je prišla tudi svetloba.
Ta trenutek je težko reči, kako je bilo s tisto lučjo, s tisto svetlobo, upanje in rešitev oznanjujočo. Res je, da se je morda tam daleč v grozeči, temni, črni temi premikala nekakšna lučka, izvor izvorček svetlobe svetlobice. Sprva se je premikala sem ter tja, na neki način je nihala, na nekaj je bila obešena, veter jo je premikal ali pa jo je ovohaval pes, poganjal človek ali se je dogajalo karkoli drugega podobnega. Če jo je premikal veter, ovohaval pes, poganjal človek ali kaj, je nihala zmerom hitreje, zmerom v večjih lokih, nihanje je postajalo močnejše in silovitejše, bolj zagnano, bolj vneto, celo bolj sunkovito, dokler se ni sprevrglo v kroženje. Ne nanagloma ali iznenada, kar tako lepo smotrno, vnaprej pripravljeno, vedno siloviteje in više se je premikala svetloba, upanje in rešitev oznanjujoča, dokler ni prišla do vrha, čisto do vrha, dasiravno ni bilo povsem jasno, ali je še na tej ali je že na drugi strani. Izvor izvorček svetlobe svetlobice je na vrhu lahno vztrepetal, kakor bi hotel omahniti, kakor bi se obotavljal spustiti na drugo stran; koj za tem pa je silovito planil navzdol, počasi splezal navzgor, se ponovno spustil in takonaprejvednohitrejevednohitreje. Od tega trenutka naprej je bilo, kakor vselej, nesmiselno spraševati se po Začetku, ugibati o tem, kaj poganja zadevo v kroženje, kaj jo je pripravilo k nihanju, k silovitemu nihanju, ki se je pozneje sprevrglo v kroženje. Neizpodbitno dejstvo je bilo, da je zadeva v teku, da se je vpeljala in da je po vsej verjetnosti nekdo s tem zadovoljen. Z mesta, kjer sem živel, kjer je bilo moje bedno, prebedno bivališče (v tistem trenutku pozabljeno in zame na srečo za trenutek pozabljeno in izginulo), je bilo mogoče določiti razdaljo od lučke od njene osi, od izvora svetlobe do točke, kjer je bila pritrjena, mogoče si je bilo misliti, v predstavo in zavest si priklicati, kje je os. A zaman je bilo vsako prizadevanje, vnaprej je bil obsojen na neuspeh vsak poskus, ugotoviti razdaljo od mene do svetlobe, od mojega bivališča, od mojega okna, z rešetkami prepredenega, do svetlobe, do sijoče luči. Vsaka smotrnost, premišljeno dejanje, morda celo zvitost ali prebrisanost, je bila odveč, prostora ni bilo mogoče izmeriti. Lučka, ki jo je bilo mogoče sprva zaznavati na njeni poti po krožnici kot vrsto posameznih točk, ki jo je bilo mogoče razpoznati kot posebno svetlobo, premikajočo se v krogu, je zlagoma, verjetno zaradi večje hitrosti, postala ena sama črta, spojena in združena v veličasten, svetleč se krog. Toda kaj pomeni to veličastje, to razkošje za oko in dušo, proti tistemu, kar je prihajalo. Krog je postajal vse debelejši, vse širši, sled, ki jo je puščala svetloba za seboj, se je začela širiti navznoter, vendar popolnoma v skladu s širino krožnice. Nikakor, da bi svetloba silila proti notranjosti kroga ponekod bolj zagnano, ponekod manj, nikakor, da bi dogajanje potekalo neorganizirano in neurejeno. Nasprotnona-sprotnonasprotno. Mogočna svetloba, zmagovalka teme, moja rešiteljica, moj up in moja sreča, je postajala iz trenutka v trenutek silnejša, zoževala je krog teme in ga potiskala navznoter, tlačila ga je proti osi, proti točki poganjanja. V trenutku, ko je svetleča se okrogla ploskev postala ploskev, ali morda trenutek pred tem, se je zasvetilo vse do mojega okna, kljub temu, da ni bilo slišati poka ali eksplozije ali česarkoli takega, kar bi pomenilo, kar bi mi dokazovalo, da se je končal, ali začel nekakšen proces ali kaj podobnega. Nič takega se ni zgodilo, le zasvetilo se je in svetloba je izginila. To pa je tudi vse, kar imam povedati o tem veličastnem doživetju, kajti poslej so mojo pozornost pritegovali le še glasovi pod oknom. Kajti, glasovi pod oknom so nekaj vzpostavljali, nekaj so v tem mojem brlogu razkrajali, gradili, dopuščali so možnost predstave, možnost vstopa novih oblik, kretenj, pogledov, nasmehov. Saj ni pomembno, kaj te rešuje klavrnega ždenja, pogostne zmede ali nedoumljenih nedoumljivih resnic, svetloba ali glasovi ali pograd ali vedro ali karkoli drugega, važno se je ubraniti strahu pred poizvedovanjem, pred tenkočutnostjo, pred hlepenjem po nekakšni namišljeni svobodi in takšnih rečeh. Glasovi izprožajo vrsto podob in situacij nekega drugega, novega sveta. To ni bila nemara kakšna uteha, blažitev trpljenja, sladka omama, bilo je trpljenje samo, vendar v neki drugi, smešno prečiščeni obliki. Konec koncev se je kazalo kot lagodnost, zadovoljnost, sluzava prilagodljivost. Zavoljo nenehnega strahu, ki mi je ves čas sledil in se tihotapil vame, zavoljo strahu, da bi utegnilo to stanje postati stanje ogroženosti, da bi ga kaj utegnilo spodbiti, mu spodmakniti tla izpod nog, mi spodmakniti tla izpod nog, sem ušesa in glavo divje pritiskal k rešetkam. Da bi slišal, da bi slišal in ujel glasove pod oknom. Hladno železo, ki sem ga čutil na obrazu, človeku, ki živi zadovoljno in dobro in srečno, tuje in sovražno železo, tuj in oster in osovražen občutek, ki ga zapušča na koži; ta kovina mi je pomagala vzpostavljati predstave hitreje in lahkotneje. Zasramovanemu in ponižanemu mi je nudila neko vrsto ugodja, domačnosti; skladalo se je s prostorom, ki sem ga čutil v sebi in okrog sebe. Glavo sem seveda najpoprej pritiskal k rešetkam zavoljo tega, da bi ujel besedico ali stavek, mlaskanje z jezikom, pljuvanje ali pogrkovanje, tlesk roke ali šum obleke, drsanje čevljev po pesku ali težke in močne korake, ki bi prišli in odšli. Najsi sem pričakoval presenečenje ali kaj svežega, nenavadnega, vselej sem vedel, da se je treba vpeljati zlagoma, počasi in hladnokrvno; sicer bi bila nenehno prisotna nevarnost, da se bom zalotil, kako sam pred seboj hinavčim, kako si dokazujem, da so predstave, da so oblike, ki jih kličem in ustvarjam s pomočjo zvokov, bržkone zgolj nekakšen »nadomestek«. Kako klavrno, klavrno sem se počutil, kadar sem se zalotil pri misli, da se obnašam, kakor bi se vedel slehernik, ki bi se znašel v podobnem položaju. Slehernik, ki bi svoje življenje in svoja dejanja uravnaval, kakor sem jih jaz, preden sem prišel sem, ki bi se trudil bojazljivo utešiti bolečino, se umikati v stanje ravnodušnosti, lagodne naravnanosti.
Če so se mi nekega dne začele stvari in dogodki okrog mene dozdevati nedostopni in tuji, če se nisem mogel vanje vključevati s takšno mero pripravljenosti na sodelovanje, kakor bi bilo potrebno, to še ne more biti vzrok, da sem se znašel nenadoma tukaj, kjer se vse, kar je okrog mene in kar je v meni, kaže drugače kakor poprej. Morda je res, da si sam želim takšnega stanja, da si ga velikokrat celo umetno prikličem, preden bruhnem v zameglene in neumne spomine.
Če mi je nekega dne začela presedati gospa, ki vodi vsak večer svojega cucka ali cuckico, ali karkoli je že, na večerno scanje, če sem zatulil na sprevodnika, če sem nekega dne zaklel in zarjovel, če sem si rekel, da bo spomladi drevje kljub vsemu ozelenelo in da bodo nedeljski popoldnevi še kar naprej tako neumno praznični in nedeljski, če sem potem pomislil, da je za to stvar mogoče uporabiti besedo smotrnost ali smotrna pravičnost ali celo smotrna pravična urejenost tega sveta; ni bilo čudno, da je nekoč v meni dozorel sklep o prekinitvi, o nasilni razrušitvi tega bolestnega koprnenja, medlenja in podobnih stvari, za katere uporabljamo takšne neprimerne besede.
Glasovi tukaj pod oknom, zliti v mrmranje, v nekakšno utripanje, v temno gmoto, med katero se za hipec pokažejo svetle reže, so mi resnično veliko pomenili. Lahko bi rekel, da so pomenjali začetek spoznanja o nečem … O nečem, kar je daleč, daleč od vseh usedlin v obliki nagnenj, strasti, kar je daleč od značilnosti vsakršnih hrepenenj, želja in podobne navlake.
Smešno, a takrat v tistih časih, polnih gorja in trpljenja, sem si umišljal, da ti glasovi nosijo s seboj ne samo željo po preobrazbi, ne samo to. Tudi že kar preobrazbo in tiho srečo in zadovoljstvo in mir in pokoj in lagodnost in pesem in smeh in podobne reči. Res, nudili so mi ravno zavoljo tega neke vrste užitek, do nadrobnosti jasno zadovoljstvo, pomenili so začetek spoznanja, toda daleč ne takšnega, kakršnega sem pričakoval in v katerega sem na tihem upal. Saj si pravzaprav nisem bil na jasnem, kaj naj bi bilo, kakšne naj bi bile njegove razsežnosti, kakšno uteho bi mi nudilo – vedel sem le, da bi me utegnilo rešiti trpljenja.
Kdaj drugič sem stegnil roke predse, zlagoma in nalahno sem jih položil na kolena, ubogljive roke, ki se mi nikoli niso uprle, ki so vselej počele vse, kar sem od njih zahteval. Položil sem jih na noge in laskalo mi je, ker so bile tako prikladne, tako uporabne, prav nič željne sprememb ali nasilnih dejanj. Sama vljudna ustrežljivost in dognanost jih je bila. Počivale so mi na kolenih in do utrujenosti sem se lahko naslajal nad oblastjo, ki jo imam nad njimi, neskončno dolgo sem mogel iz njih črpati samoljubno zadovoljstvo, ki je bilo daleč od vsakega nemogočega občutja neučakanosti in nestrpnosti. Pomagale so mi obvladovati zatajeno željo po razmišljanju in ponovnem pretehtavanju storjenega. Skoraj preprečevale so mi, da bi se v meni obudila tista neumna želja po sanjarjenju o »srečnejšem« in »boljšem« in »pristnejšem« življenju.
Nudile so mi tolažbo, bile so moj tolažnik in branitelj, moj zaveznik in rešitelj.
Moja zaznamovana, ožigosana, neizbežna, nenadomestljiva, nepopravljiva, neuničljiva preteklost je bila zažrta v ti dve dlani, pa sta bili vendar tako spravljivi, da sem jo mogel pozabiti, zakriti, skriti, potlačiti na dno srca.
V teh trenutkih sta bili tako prepričljivi, da sta mi naravnost nalagali neko novo odgovornost. O spoznanju. Spravljivi in lahkotni, kakršni sta bili, sta včasih silili vame, grozili sta mi, neodložno zahtevali, naj vse raziščem na novo, naj z drugačnimi in globljimi očmi (pač v skladu z mojim tedanjim položajem) pregledam, pretehtam in na novo določim, kar je bilo za menoj. Omamno me je vleklo v razmišljanje in spominjanje, pa sem se trudil, da se to ne bi zgodilo, z vsemi močmi sem se upiral tej omami, tej pohoti, ki me je grozila znova zmamiti v bolečine in strasti. Nemoč, ki se me je polotila v takih trenutkih, je bila tako silna, tako vseobsegajoča, da sem čez čas vselej moral vstati in z rokami prijeti za rešetke, premakniti stol, popraviti odejo, pljuniti ali početi karkoli drugega. V strahu pred trpljenjem sem se moral gibati, zaposliti … na novo vzpostaviti svet glasov in videnj in predmetov in občutkov. Morda je bilo strahopetno in ponižujoče, morda je bilo bojazljivo bežati in umikati se pred preteklostjo, toda kaj naj bi tedaj storil? Kaj … kaj?
Potem so prišle črte.
Temne, tanke črte, ki se vlečejo od tal proti stropu, ki steno krasijo s svojo brezhibnostjo in dognanostjo, se začuda tik pred koncem, torej tik pod stropom komaj zaznavno zožujejo, dokler tam pod vrhom scela ne izginejo. Morda sem pričakoval, da se bodo tam, kjer jih je konec, kjer se tudi konča moja pozornost, ki jim je veljala doslej, dokler sem jih s pogledom spremljal, združile s črtami na stropu, pa se to po dolgih dnevih pričakovanja ni zgodilo. Ostale so takšne, kakršne so bile, ko sem jih prvič zapazil, dasi se mi je velikokrat zazdelo, da se spreminjajo, da so širše in celo bolj nabrekle, premaknjene v levo ali v desno. Podobno se je dogajalo tudi s tistimi na stropu, ki pa so bile seveda popolnoma različne od teh na steni. Ne bi mogel reči, ali so bile ožje ali širše, ali če so bile temnejše ali svetlejše, bile so skratka drugačne.
Sprva se nisem mogel sprijazniti z resnico, da so črte na steni »svet zase«, ravno tako kot tiste na stropu, da se ne bodo nikoli združile, da ne bodo nikoli potekale, kakor bi hotel ali pričakoval, namreč od tal proti stropu, neprekinjeno dalje po stropu in po drugi steni navzdol. Tedaj me niso nič več zanimale barva, širina, debelost in kar je drugih lastnosti, ki jih imajo takšne črte, tedaj bi se moja pozornost usmerila drugam, mogel bi spoznavati in ugotavljati druge stvari. Hotel sem še več. Želel sem si, da bi bile črte ravne, da bi razdeljevale ploskve, ki bi bile med njimi, v enake dele, v enako izrazite in močne in svojo disciplino, urejenost, red, natančnost oznanjujoče. Tedaj bi me utegnile privlačiti stvari matematične ali geometrične narave. Možnosti bi bile prav zagotovo neizmerne.
Morda mi je za trenutek uspelo, da so, kakršne so bile, izginile, da so se spremenile, da mi ni bilo več potrebno gledati takšnih, kakršne naj bi ne bile, da so postale takšne, kakršnih sem si želel. Toda kaj kmalu so se začele izkrivljati, vedno hitreje so spreminjale svojo navidezno podobo, svojo navidezno resničnost, dokler niso postale takšne, kakršne so bile v resnici. Ne vem, kako sem zmogel, toda na trenutke sem doživljal in videl sočasno več oblik, več stvari, več dogodkov. Moje divje srce, moja čustva, moj zanos, moje hrepenenje in kakor se pač reče tem stvarem, so me izdajala. Pehala so me v brezup, ki mu ni bilo videti ne začetka, ne konca. Mogel sem videti črte, kakršne so bile, mogel sem v istem trenutku videti črte, kakršne sem si želel, in kar je najhuje, sočasno so se izprožale podobe iz tistega prejšnjega sveta, iz sveta, od katerega sem se za večno ločil in poslovil. Moje srce, ki je nenadoma začelo razbijati, me je izdalo, solze, ki so mi začele teči po licih, ne da bi vedel zakaj in kako, so me izdale. Res je, da so bile morda črte, te uboge, nepomembne in vendar zame tako važne in odrešujoče črte, v zvezi s čim, s čimerkoli …, toda jaz nisem vedel, kje in zakaj in kako. Tiha in nesrečna, bolna in obnemogla, mirna in težka je moja tišina. Nekaj daljnega in tujega, nekaj neznanega in izgubljenega, morda pozabljenega, je v njej. Takšne misli so se mi tedaj podile po glavi, takšne podobe sem imel pred očmi. Zdaj težke in okorne, zdaj razpršene in lahkotne, slučajno skupaj nametane.
Neizmeren je bil moj brezup, poniglavo, a hvaležno moje kratkočasje.
Včasih so minila leta, preden so se odprla vrata tega zatohlega prostora, na katerega in v katerega sem bil obsojen. Včasih so se vrata nenehno odpirala in loputala, tako pogosto, da bi skoraj lahko ugotavljal, kako so vrata v resnici odprta. Kadar pa se vrata neskončno dolgo niso odprla, preprosto pomeni, da razmerje med menoj in prostostjo sploh ni bilo prisotno. Nedoumljena, a pomirjujoča nevednost jih je zbrisala, domislila, odpisala. Vrat ni. Tako je bolje. Hladna in čute varajoča temna ploskev se je razprostirala na vzhodni, vhodni steni, črna površina, ki odseva v prostor svojo brezimnost. Tako je bolje.
Čudno, a predstave je bilo mogoče izoblikovati tako nazorno in tako pristno, da sem sleherni hipec mogel pričakovati, da bo kdo potrkal na vrata, da bom vstal, mu šel odpret in morda za minuto, dve z neznancem poklepetal. Seveda pa je imelo klicanje takšnih predstav tudi svoje slabe strani ali svoje posledice, kakor bi temu danes rekli. Sleherni trenutek sem namreč mogel pričakovati, da se bo namesto prijaznega, dobrodušnega klepetalca med vrati pojavil moj mučitelj, meni dobro znani slednik, stražnik in preganjalec. Tedaj je stal krvoses med vrati, medtem ko sem jaz sedel v namišljenem, a zame nemara resničnem naslonjaču, oblazinjenem in mehkem naslonjaču, in kadil cigaro, prebiral časopis ali počel karkoli drugega podobnega, ugodnega, prijetnega, domačnega.
Mučitelj je stal med vrati in rjovel name, medtem ko sem bil drugje, tulil je in kričal, kar je bilo vsekakor nedoumljivo, zlasti pa nelagodno. Takšno ravnanje me je nenehno iz brezčasja, iz lagodne naravnanosti nekam pehalo, nemara v moj dejanski položaj, v tedanji trenutek. Ob takih prilikah seveda ni minilo veliko časa, preden sem se ovedel svojega pravega, ponižujočega položaja. Takrat so vselej začela vrata loputati in se vse pogosteje odpirati. Vedno pogosteje sem moral gledati kosmati obraz svojega slednika in zvodnika. Stal je na vseh štirih, kosmato telo in dolg rep, rdeče oči in zabuhli obraz, stal je na vseh štirih in tulil name, zvodnik in slednik. Visel je na podboju vrat, orel mogočni, s kremplji in perjem, s smradom živalskim, odvraten in tuj, visel je na vratih ter molče odpiral in zapiral usta, zabuhel obraz, poraščena lica in krvave oči. Vdiral je skozi vrata, prelomil jih je na dvoje, s hrupom in ropotom je vstopal, treske so se razletele, železo se je upognilo, steklo zdrobilo. Skakal je skozi vrata, včasih zaprta, včasih odprta, krvoses, ter me suval. Plazil se je kot kača v moj prostor in me ruval, rabelj mogočni. Hrano mi je metal pod noge, žalil me je in teptal, hodil po meni, mi stopal na tilnik ali trebuh, sedal je name, hrano mi je tlačil v usta in me silil, da sem goltal ogabne zalogaje, pital me je kot piščanca, odpiral mi je usta in vlival vanje gnusno brozgo. Podil me je pod posteljami in televizorjem, po stenah in oknih, silil me je, da sem se obešal na lestenec kakor netopir, na zaveso kot mačka. Moral sem hoditi kakor ženska, pozibavajoč z boki in puščajoč za seboj omamne vonjave. Ponoči mi je svetil v oči, metal me je iz postelje, odejo in rjuho je vlekel z mene, prevračal posteljo, mi poveznil vedro na glavo, svetil mi je v oči in mi pripovedoval smešne, primitivne zgodbe. Rekel mi je, da sem srčkan kot ribica v akvariju, da sem res lepa ribica, le da ribica lahko vidi skozi stene, jaz pa ne. Kiklop enooki me je trpinčil do brezuma, ob trudni nočni uri me je mučil. Prostaško je preklinjal in me pretepal, brazgotinasti gorjan.
Kadar je moj hranitelj in branitelj, moj dobrotnik in ječar potrkal na vrata, kadar mi je potisnil hrano skozi linico ter se mi nasmehnil ali se kakorkoli drugače nakremžil, sem ga vselej povprašal tudi po počutju, včasih pa sem tudi poizvedel, kaj se godi tam zunaj, na drugi strani teh zidov, zunaj teh sten. Ni bil kaj prida zgovoren, a mi je, dobro vedoč, kako potrebujem prijazno besedo ali nasmeh, v kratkih in okornih stavkih orisal, kako je z gospodovim zdravjem, kako je s cenami, včasih pa je spregovoril še besedo, dve o športnih dogodkih. Ko je s svojim skromnim poročilcem končal, pa je običajno dejal: Kaj hočeš, svet se pač vrti naprej. Nobeno najino srečanje ni minilo brez tega odurnega stavka, nikoli se nisva razšla, da bi grdi obiskovalec ne izrekel teh besed, da bi ne končal svoje pripovedovanje s temi ostudnimi besedami.
Pa se res vrti? Pa je res mogoče skleniti roke pred seboj in reči: Kaj hočeš, svet se pač vrti naprej. Pa se res vrti, vrti? Magellan pluje ta hipec po daljnjih morjih in komaj odkriva, da je zemlja okrogla. Tale odvratni možakar pa ti uporabi takole frazo: Kaj hočeš, svet se pač vrti naprej. Iz opustošenih in obubožanih pokrajin se dviguje vonj po nehanju, ostudno zaudarja in polni nozdrvi, smrad prekleti, tukaj pa ti strašilo neumno sklene roke pred seboj, pa pravi: Kaj hočeš, svet se pač vrti naprej. Sredi mrtvih in praznih ulic ležijo kupi mrtvih ljudi in živali in ptic, z večno lučjo obsijanih, globoko v noč bežijo sence, groza in stud vladata zunaj teh sten, to klavrno bitje med vrati pa pravi: Kaj hočeš, svet se pač vrti naprej. Glasovi in podobe se bližajo in oddaljujejo, večajo se in manjšajo, velike modre žile v očeh oznanjajo gnus, stud, odvratnost, redki lasje na lobanji se pozibavajo v strašnem pišu, mumije v egiptovskih piramidah vstajajo in iščejo izhoda, tisoči poklanih na hekatombah tavajo v mrzlih nočeh naokrog in iščejo pokoja, tukaj pa ti pride nekdo, zaničevanja in posmeha vreden stopi med vrata, pogumno se razkorači, roke nasloni na boke in domišljavo reče: Kaj hočeš, svet se pač vrti naprej. Cvetje brsti, korenine razganjajo zemljo, reke se razlivajo čez bregove, smrt plahuta okrog teh sten, med vrati pa sedi on, ki se ima za mojega dobrotnika in hranitelja, noge ima prekrižane, glavo naduto nagnjeno nazaj in meni pozabljenemu in izgubljenemu razglaša, svečano oznanja: Kaj hočeš, svet se pač vrti naprej. Kaj hočeš, svet se pač vrti naprejkajhočešsvetsepačvrtinaprejkajhočešsvetseprapačvrtisepačnasvetkajkdokamzakajvrtisvethočeš.
Osupljiva je bila različnost čutenj in videnj v tem prostoru. Vrata so se običajno nalahno odprla, kakor bi se obotavljala planiti naprej, kakor da bi se bala razkrojiti celovitost prostora z zevajočo odprtino, skozi katero bi moglo vdreti kaj nejasnega in neznanega, daljnega in čudnega, komaj slutenega in zaznanega. Majhen trikotnik svetlobe se je pokazal med vrati in steno, tedaj ko se je prostor nalahno razprl, ko se je temna ploskev odlepila od stene in se izkazala kot vrata. Majhen trikotnik svetlobe je bilo mogoče opaziti na tleh, navzlic temu pa je bilo vprašanje, ali bi mogli temu, kar sem videl, resnično reči svetloba. Pramen je bil namreč le za spoznanje svetlejši, kadar pa govorimo o svetlobi, imamo vselej v mislih nekaj, kar slepi, kar je živahno, kar zapira nove svetove in nove možnosti. Ko so se torej vrata zlagoma odpirala, se je svetla površina na tleh večala, vendar ne, kakor bi bilo pričakovati, zgolj ploskovno, tudi v globino je postajala globlja, tudi širila se je, bohotila se je po prostoru, rasla je in se razpenjala. Ko je tako dokončno razčlenila in razbila enotnost območja, se je skozi odprtino, skozi pramen svetlobe pokazala noga, okovana v čevelj, trden in samozavesten, kar v tla vkopan. Noga je vsej svoji gotovosti in samozaverovanosti navkljub okorno in tipaje preskušala tla, po katerih se je premikala, kakor bi prihajala v neznan prostor, kakor bi hodila po neraziskanih tleh, ki obetajo obilico nevarnosti. Ko se je tako nekajkrat prestopila, je za njo vselej v grozljivo urejenem zaporedju prišla še roka. Prsti so se premikali in širili, segali so v notranjost in iskali kljuko. Oprezujoče so se gibali po notranji steni in otipavali hrapavo površino. Kakor bi ne vedeli, kje morajo prijeti in kaj morajo začutiti pod seboj, so se komaj opazno premikali navzgor in navzdol, dokler se niso slednjič dokopali do kljuke. Zavetje, ki ga je iskala mirujoča roka in premikajoči se prsti, je bilo pravo pravcato praznično pričakovanje. Prsti so slutili zavetje, bohotno so se razpirali, dokler niso na vršičkih začutili hladne kovine in se prav tako zlagoma in z nenadno gotovostjo sklenili okrog nje. Valujoča tkanina na hlačah in suknjiču se je pomikala skupaj s telesom navznoter in navzdol. Morda je tudi telo slutilo to valovanje, morda so noge podrhtevale. Po nenadnem in zagnanem umiku, ki je sledil in ki je dokazoval, da je šlo v resnici zgolj za nenadejano oprezovanje, je bilo pričakovati vstop.
Tedaj so se vrata na široko odprla, svetloba je planila v prostor in v odprtini, ki je zazevala, se je prikazal Odpiralec vrat in Prinašalec hrane. Obraz je bil poraščen z gosto dlako, vendar je bilo mogoče opaziti in razločiti vsako kocino posebej. Vsaka zase je predirala površino kože in silila navzven. Ko je brez bolečin in trpljenja razgrizla kožo in začela rasti in rasti, se je običajno skodrala in se prepletla z eno izmed sosednjih dlak, tako da bi jih bilo po vsej verjetnosti težko ločiti ali razčesati. Prinašalca hrane bi mogel rešiti le odločen poseg z britvico ali nožem. Seveda pa so vse okoliščine kazale na to, da si tega ne želi, kajti čisto mogoče je, da si je umišljal, kako mu poraščen obraz pristaja in mu nemara daje tudi večjo veljavo. Ustnice je bilo komaj opaziti. Rdeče in sluzave so se razpirale tam med dlako, ko je Prinašalec hrane govoril. Če sem bil zelo pozoren, sem mogel opaziti na ustnah drobne razpoke, včasih pa tudi nekakšno belo navlako, ki se je nabirala bržkone zavoljo nerednega umivanja zob ali česa drugega. Oči so gledale topo in strmo. Nos je bil velik. Kretnje okorne.
Rdeče in sluzave ustnice so se razpirale in kazale zanemarjene zobe, ko je govoril. Dlaka nad ustnicami se je pregibala, gub, ki so se zarezale na obeh straneh nosu, ni bilo videti, ker je bil tudi obraz poraščen. Medtem ko je govoril, se je premikal skozi prostor, noge je previdno postavljal, zdaj sem, zdaj tja, kakor bi se bal, da bo kaj prevrgel, da bo na kaj stopil ali se nemara spotaknil. Stopal je po prostoru in me včasih pogledal, slavnostno se je kremžil v nasmeh, zadovoljen je bil, kakor da bi kaj veselega sporočal predvsem sebi. Sedel je na stol in si mel dlani, molčal je in si ogledoval umazane nohte, sluzasto je pogledoval izpod obrvi, nekaj časa molčal, kakor bi se pripravljal na svečano sporočilo.
Sončen in svetal dan te čaka.
Vsi dnevi so sončni in svetli.
Vrata se bodo na široko odprla, lahko boš tekel.
Je to svetloba, zmagovalka teme, je to morda rešiteljica, up in srečo oznanjujoča?
Nesmiselne in odvratne so bile svečane, okrogle kretnje njegovih rok. Premikale so se ob telesu in stolu, težile so k telesu, prižeti so se hotele obenj, morda pa tudi na kak način podkrepiti na pamet naučene stavke. Glava je pokimala in še potem nekaj časa nihala na belem, debelem vratu. Koža se je napenjala in sproščala, pač skladno s kretnjami in premikanjem telesa. Razlezel se je po stolu, skoroda preveč vsiljivo in zlovešče. Kakor bi zaslutil, da bo tako porušil ravnovesje, ki ga je tisočletja vzpostavljal, se je pričel presedati in z očmi pobliskavati proti vratom, ki so bila narahlo odprta.
Lahko boš hodil po ulicah, zavil v toplo kavarnico, če boš hotel.
Se razgrinja tančica skrivnostnosti, se razpira svet?
Šel boš domov.
Temneči polkrog neba se bo vse bolj ožil.
Drug človek boš, srečen in močan.
Vračal se bom.
Pravočasno si pretrpel, odslej boš lahko globoko zajemal zrak.
Za tiste, ki živijo v temi, pozabljeni in izgubljeni, bom živel odslej.
Oživljal bom, a hlinil bom gluhost in slepoto.
Našel boš stvari in ljudi, za katere boš hotel in želel živeti.
Poiskal bom daljne obale in peščene griče, opustošene in razgaljene pokrajine si bom klical v zavest.
Lahko se boš sprehajal po travi, gledal lepa dekleta ali šel v kino.
Najbrž je čas naperjen v smrt.
Imel boš pijače in žensk.
Vračal se bom v neznane kraje in med neznane ljudi.
Svoboden boš.
To je čas med pozabljenjem in oživljanjem.
Šel boš, kamor te bo volja.
Ob rdečem soju jutra se bodo prižigale luči.
Itd.
V čudni zamaknjenosti je stopal pred menoj, kazal mi je pot k svobodi in odrešenju, tisočletni mučitelj. Tkanina na hrbtu in zadnjici je valovala ter se napenjala, kakor se je premikalo okorno in težko, nič kaj ponosno in samozadovoljno telo. Koraki so odmevali med temi zidovi, njihov zvok se je odbijal od sten in še za trenutek zvenel v praznem prostoru. Rdeči nakodrani lasje so mirovali, kakor bi bili iz neke druge, trdnejše snovi, vendar ne zavoljo tega, ker ni pihal vetrič, ker so bile na levi in desni stene, neskončni hodniki, ki vendarle nekam vodijo. Zabuhel in klobasast tilnik je bil lepo ostrižen, kar je bilo zlasti presenetljivo, saj je bil moj vodnik, kakor sem se ga spominjal, po obrazu poraščen, trde kocine so mu štrlele na vse strani in se prepletale med seboj. Začuda se glava ni premikala prav nič skladno z gibi telesa, s premikanjem rok in nog, z valovanjem tkanine na hrbtu in zadnjici. Trdno je bila nasajena na debel vrat, rahlo nagnjena proti tlom je mirovala, medtem ko so jo kratke noge in obilno telo nosile naprej. Stopal sem tik za njim, tako, da je bilo mogoče razločiti vsak o pego na njegovem vratu, trdo za njim sem se pomikal, nič več izgubljen in pozabljen, skoraj dotikal sem se ga, hodeč za njim – dovolj dobro sem se zavedal, da me bo povedel v prostost, daleč od teh zidov in vlažnih prostorov. Včasih je komaj zaznavno zastal, noge so pričele delati manjše korake, kakor bi se obotavljale izpustiti me, kakor bi ga kakšna, njemu samemu neznana sila ali čustvo ali karkoli že, ustavljala in mu branila početi kaj tako nenaravnega, kakor je vodenje mene nevrednega po hodniku in skozi druge hodnike v prostost. Zastal je, vendar ne tako, da bi se mogel v njega zaleteti ali kaj, pač pa neopazno, nalahno, a njegove prikrite želje me niso mogle premamiti. Spokojno sem stopal za njim, dobro vedoč, da je ni sile, ki bi me mogla vrniti, ki bi mogla zaustaviti najin pohod. Mirno sem sprejemal njegove zastoje; kakor bi se nič ne zgodilo, sem stopal krepko za njim, pogumnejši in večji.
Ko so se vrata poslednjič odprla, je še nekaj trenutkov stal med njimi, kakor bi hotel zavleči kruto resničnost, kakor bi se hotele oči poslednjič sprehoditi po svojem kraljestvu; poslednjič so dajale slutiti svoje veličastje predmetom in tlačanu. Roke so drsele po kljuki, po hladni kovini, okrog katere so se prsti tolikokrat ponosno in zadovoljno sklepali, bodisi da so vrata odpirali ali zapirali. Noge so gomazele naokrog, čutiti so hotele tla, po katerih so se nekoč oblastno in ošabno sprehajale. Trepetajoča misel je bežno poletela v preteklost, iz pogleda je bilo slutiti, kako je ljubkovala podobe in dogodke, se nasilno trgala od njih in se vračala k dejanskemu stanju. Razširjene zenice so pričale o tem, da v krvosesu še vedno živi upanje. Da še vedno upa v nenaden preobrat, ki bi mu znova vrnil gotovost in vero vase. Vse kretnje in pogledi so govorili o tem, da skuša prikriti to svojo željo, ki se je potihem, vendar neustavljivo razraščala in bohotila. Dobro je skrival, volkodlak, svojo bolest, uspešno jo je tlačil vase, toda meni ni mogel uiti niti najbežnejši drget, niti ena sama negotova in splašena kretnja. Iz tega ali onega razloga je spoznal, da bo takšno ždenje med vrati slej ko prej pripeljalo do popolnega poraza, zato se je, upajoč, da bo ohranil vsaj nekaj dostojanstva in nekdanje premoči, premaknil in mi odprl prehod. Še najmanj mu nisem storil veselja, da bi pohitel ali celo planil skozi odprtino, ki je zazevala. Zlagoma in s hinavskim nasmehom na ustih sem se še nekaj časa premikal po prostoru, kakor bi imel kak opravek ali kaj. Šele čez čas, ko sem opazil, da postaja moj mučitelj hudo nestrpen, spoznavajoč svojo bedo in nemoč, sem se napotil proti vratom in nič kaj slovesno prestopil prag. Sedaj so bila vrata, ki so me ločila od njegove moči in mojega ponižujočega bivanja v tem prostoru, za menoj. Tega dejstva ni bilo mogoče izbrisati. Ni si ga bilo mogoče zatajiti ali celo čisto enostavno odmisliti. Vse silnejše in mogočnejše je postajalo, ko sem stopil za njim, ko sem stopal za njim, tik za njegovim hrbtom in ostriženo glavo. Novo stanje je narekovalo novo spoznanje in nova razmerja. Vsak naslednji korak je bila izraziteje pričujoča, vsaka naslednja razdalja je pomenila preobrazbo. Če so bili koraki mojega vladarja in mučitelja še tako trdni, če je glava še tako mirovala, negibna in na videz neprizadeta, če so roke še tako odločno zamahovale v ritmu hoje – vrnitve ni bilo. Krog se je razpiral in ožil obenem. Glava pred menoj na debelem tilniku je bila sklonjena. Hodnik ni bil ozek in utesnjujoč, širil se je na vse strani, neskončno daleč, tja k obzorju so se pomikale stene. Če bi stopil na levo ali na desno, ne bi naletel ob steno, pogreznil bi se v betonski zid, ki je bil odslej le navidezen, prav nič trden in visok. Prav nič betonski ali nezlomljiv. Skozenj se je bilo mogoče zazreti in videti ulice in hiše in ljudi in živali. Utripal je na obeh straneh, zgoraj in spodaj, razblinjal se je in izginjal. Zvoki korakov niso nič več odmevali in puščali svoje odmeve viseti v zraku, izgubljali so se med topotanjem človeških korakov na uličnih prehodih, med hupanjem avtomobilov in tuljenjem ladijskih siren.
Vodnik ni zmogel več skrivati, da mu koraki zastajajo. Nemara se je v njem nekaj zlomilo, morda pa se je čisto enostavno ovedel. Kljub morebitnemu naporu in trudu so mu koraki zastajali, hoja je postajala bodisi hitrejša, bodisi počasnejša, nekajkrat sem se skoroda z nosom zabodel v njegov gnusni ostriženi klobasasti vrat. Takšna hoja ni mogla dolgo trajati. Takšnega napora ne bi nobeden od naju dolgo prenašal, kljub temu, da sva bila dovolj dobro vajena tihega in vztrajnega sovraštva.
Ustavil se je sunkovito.
Sprva je obstal v položaju, kakor bi hotel napraviti še naslednji korak; noga malo naprej, telo nagnjeno, roke mahedrave, oči zagotovo strmo navzdol. Počasi se je sklonil, kakor bi si hotel zavezati čevelj ali kaj. Ko se je sklonil še bolj, se je tudi obrnil. Morda je mislil, da me bo presenetil, da bo na mojem obrazu zasledil nasmešek, v mojih vedno begajočih in umikajočih se očeh senco posmeha, v koncih prstov drgetanje, v nogah željo po begu. Obraz je imel čudno napet, ko je dvigal glavo in se z izmučenim pogledom sprehajal po mojem telesu, morebiti sem hlinil brezbrižnost, nemara me je njegovo dejanje zmedlo, morda sem tudi sam začutil praznino, ki ga je ta trenutek polnila … Ohromil me je, sovrag neusmiljeni, prikoval k tlom, poslednjič vzpostavil vajeno in brezimno ravnovesje, zatekel se je še poslednjič v zavetje svoje usihajoče moči, pojemajoče grobe sile, ki je toliko časa naravnavala in določala odnose in razmerja med nama. Zgornji del telesa mu je zanihal na kratkih nogah, v kdaj poprej strah vzbujajočem ritmu se je premikalo okorno telo naprej in nazaj, na levo in desno. Glava je krožila skupno s telesom, roke so se počasi in krčevito dvigovale navzgor, prsti skrivljeni, roke drgetajoče, telo je nihalo, oči silile navzven, prsti skrivljeni, ustnice drhteče, lasje začuda nenadoma razmršeni, noge so se opotekale, kakor bi iskale oporo, medtem ko je telo nihalo zdaj sem, zdaj tja. Umiril se je, pomaknil nekam navzdol in vase, ne da bi me za en sam samcat trenutek spustil izpred oči. Ni mu uspelo več vzpostaviti zidu med nama. Vrata so daleč zadaj, prag sem zdavnaj prestopil, tukaj so drugi kraji in druge navade.
