1. Če sem prej mislil, da sem anarhist, zdaj z zadovoljstvom ugotavljam, da še daleč nikoli nisem bil anarhist – jaz sem bil vedno docela rdeč, le da šele zdaj vem in znam ločiti med anarhizmom in odkloniltnostjo do ljudi, tolp, množic, folk, raje.
2. Zdaj mi je jasno, da komunizem nima docela nič skupnega z rajo (ali folkom, ali …), da pa je toliko visoko razvit način zavesti, da hoče rajo poboljšati in vzdigniti in osvestiti: kar pa je bistveno: komunizem se nikakor ne klanja raji, komunizem ne posluša raje, komunizem z rajo ni v rokavicah, komunizem rajo tepta in mikasti kot blesavega psa, ki si je bil kaj takega že prislužil, da zdaj drugega ne zasluži.
3, Komunizem je bolnišnica raje. A tu se bo zdravilo z batino.
4. Raja, ki jo imam do tu v mislih, je eden najhujših sovražnikov komunizma.
5, Naj pocrkajo anarhisti! Z njimi novo – (kvazi) – levičarstvo.
6, Naj crkne krščanstvo – profesionalno ljubiteljstvo raje, ta permanentni vir kužnih bolezni in magacin bacilov vsake branže, ta mila in vseodpuščujoča dojilja smrdljive gnjavaže topih množic zločinskih posameznikov!
7. Krščanstvo in narodnjakarstvo imata kajsi masla za ušesi! Od fašizma do rasizma – in vse vmes je polje teh dveh podjetij.
8. Kdo so, ki jim je najvažnejše, začetek in konec vsega nacija – ta priskutni, čezvse škodljivi in slehernemu napredku sovražni zapeček srednjih izmečkov raje?
9. Kdo so, ki nacionalnost postavljajo nad breznacionalni vseljudski komunizem? Ki so s svojim nacionalizmom kopači groba vsemu, v prvi vrsti ljudstvu?
10. Komunist je nad nacionalnostjo, predvsem pa je brez narodnosti. Še več bom rekel: tudi internacionalnost ni komunistova narodnost. Niti ni njegova nacionalnost Človeštvo.
11. Naj crkne vsezmotna beseda in demagoški pojem individualizem! Individualizem je mana, ki jo toči kontrarevolucija, da bi se utrdila. Nekomunistični individualizem je blef in drek in utopija.
12. Kajti samo komunistični individualizem je visok in plemenit, resnično altruističen in ustvarjalen individualizem; tega individualizma pa do izbojevane zmage komunizma ni. Vsak pojav individualizma v tekoči borbi je do tedaj kontrarevolucija. in kot takemu naj se mu sodi!
13. Živela trda pest komunistične revolucije, živel blagodejni totalitarizem komunizma!
14. Živeli komunisti, ki je v nas moč in nekaj tistega slastnega, ko ne pišemo (v formularje za uradne dokumente ali pa v pesmice) in ne rečemo, da smo Rus, Kitajec, Nemec, Slovenec, Jugoslovan!
15. Dol s kvazikomunističnimi strankami, partijami, zvezami in krožki, ki so iz politične, družbene in rewolucionarne impotentnosti narod (nacionalnost) postavili nad prvobitne cilje komunistične revolucije! Cilj komunistične revolucije je vendar komunizem, ki mu je nacionalnost nekaj tujega, kot mu je tuja Država! Ki so se tako spajdašili s Preteklostjo in skurbali s kontrarevolucijo, Nacional-komunizem je nacional-fašizem in kot tak protinaraven ter umetno ustvarjen kompromis, pretežka zgradba na steklenih temeljih naroda – reakcije.
16. Ne dovolimo kvazikomunistom sežgati Komunizma na oltarju Naroda!
17. Živela oblast komunističnega centralizma: več ko bo komunistov, bolj bo porazgubljena teža centralizma, nekoč pa bo centralizem v polni zavesti docela izginil, in to bo nagrada komunizma vsemu človeštvu.
18. Naj živi permanentna komunistična revolucija, naj živi še zlasti na Območjih, kjer je socialističnim revolucijam že uspelo vreči suženjske, ali fevdalne, ali buržoazne sisteme!
19. Socialistična Območja, združite se! Združite se v žarišče svetovne komunistične revolucije.
20. Socialistična revolucija brez permanentne komunistične revolucije pa je a dinner party!
MARKO ŠVABIĆ, I. r.
MANIFEST je improviziran, ne sistematiziran, zato kritik in polemičnih pripomb pričakujem in se zanje naprej najlepše zahvaljujem. Razbijaške in zlonamerne kritike so kontrarevolucionarne in se bodo kot take pomnile. MANIFEST je dopolnitvam odprt, torej je pričakovati še novih izdaj istega, MANIFEST tudi ni namenjen vsesplošni rabi; to pravim v opomin, ker bo zloraba verjetno kazniva.
MARKO ŠVABIĆ
