Da so lepo usločene šibke dežnika omahnile in zdrsele nizdol, to ni bilo čudeža volje dejanje. Bi se prej reklo, da gre za posnetek množične kretnje, dejanje brez volje in želje, celo brez pomisleka. Goli samogibni dvig roke, nato zgoraj omenjeno. Prvi zavestni akt je tako začudenje zaradi spremembe vremena. Sledi odkritje nezazidane vedute, zadaj Kamniške s sedlom, belim skoro do vznožja, in zima je čudno blizu. Ex pariški dopisnik se pregunca kot tretje presenečenje dneva, podoba pol uvelega zvončka prehiteva čas in se ne zlije v prejšnjo. Svet je iz tira: o prekletstvo in sram, da jaz sem rojen, naj ga uravnam.
No, pojdimo vsi skupaj.
Na novo v oker namočeno zgradba levo vzbuja zaupanje. Solidna barva. Če se domislimo vseh grozot možnih odtenkov … Ob strani oskubljena treh topolov, to že vemo, zgodovinska zadeva bi rekli, pa kaj, ko vedno znova presune. Ta širina, vse nekako diha. Niz misli na temo: staro se umika novemu. Slednje pogrešamo, nato vrtnarski pomislek: počakajmo pomladi, jesenska podjetja so domena tveganja. Varno prezimiti, to je, bi se reklo, že z eno nogo v pomladi. Takrat bo zeleno in vse bo lepše, tudi cvetje pride in potlej sadovi. Zaupati v naravo, živeti v skladu z njenim ritmom. Življenje bo lepše, ljudje spravljivi, podjetja umirjena.
Sitne deževne dni premosti sončna zamisel komune. Iskra čistega srca, nebeška mana proletariatu, grobnica ne naših želja: žegen partijski. Ulaufani in ex štaeuna. V preurejenih pogojih zagotavljamo varno vskladiščenje trajno nepokvarljivih vrednot. Kvalificirano osebje! Reklamiramo compjutersko famozni light – show, vsak večer pariški spored, TNP mit Zwiebel, posebne želje zaupati kuhinjskemu kolegiju. Veselje do križanja vseh sort tičev. Original prapostavitve. Iskanje smo izgnali, eklekticizem prefarbali, provincializem skontirali. Tu smo, vaši smo!
Mir hiši božji! Napoleon se umakne na Elbo, tam presedi poslednje dobljene in zadnjo izgubljeno bitko, delničarji drugega prevoza so ogroženi, angleška mornarica pase dolgčas, Sveta Helena se kani zbrisati s karte sveta, Wellington se prostovoljno javi, da zadosti žrtvi zgodovine se da prepeljati tja in v predpisanih pogojih umrje. Angleži profitirajo »Dome des Invalides«, pa tudi Francija se nekako izmaže. Restavracija ni ogrožena; tudi Pompidu še pride v Ljubljano. Taktično zrelejši študentje prefotografirajo potplute riti, pa mora J. Vinkler na podlagi predložene dokumentacije triindvajset minut kramljati s Popitom.
»Problemi« organizirajo posvetovanje glede zgoraj zlobno omenjenega posvetovanja. Dnevni kritik in polnočni član žirije se premetava vso noč, prešvican posti za pravo stran. Tako je boj slednjič še dobljen. Tretje posvetovanje odpade. Aleksander Zorn se tri popoldneve nima kam dati, obsedi doma in napiše članek za Tribuno. Stvar steče in Slovenci kočno čistozares dobe četrto svetovno vojno.
