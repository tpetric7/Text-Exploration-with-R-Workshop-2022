Tine iz Šmarja je bit dober kovač. Vsa vas ga je spoštovala. Bil je visok kot gora in imel prsi vse porasle s črnimi kodrastimi dlakami. Cele dneve je garal v kovačnici in neutrudno vihtel kladivo. Bil pa je Tine tudi resničen silak. Nihče ni iskal pretepa z njim; celo tolovaji in razbojniki so se vedno na daleč ognili njegovim vratom, kajti z njim res ni bilo dobro češenj zobati. Če si ga razjezil, si lahko pričakoval vsaj nekaj bušk, če ne celo zlomljene roke ali noge.
Tine je živel v starem mlinu ob robu vasi z ženo Meto in sinom Andražkom. Včasih, ko je prišel od maše ali pa je počival po napornem delu se je z malim Andražkom po cele ure igral. To so bile Andražkove najlepše urice. Ata si ga je posadil na koleno in šla sta se konja. Ali pa mu je naredil čolniček iz lubja in ga je potem po cele dneve spuščal po potoku za hišo.
Tinetova žena Meta je bila marljiva žena. Po cele dneve je skrbela za Andražka, mu dajala dobre nauke, kuhala, prala, čistila po hišici in od časa do časa pogledala v kovačnico, če Tine česa ne potrebuje. Svojega moža je iz vsega srca ljubila in ga globoko spoštovala.
Ko se je Tine nekega večera vračal iz vaške krčme mu je na brvi čez potok spodrsnilo in padel je v mrzlo vodo. Skobacal se je hitro iz potoka in preklinjajoč odšel v hišo.
Poklical je ženo in s svojim vpitjem prebudil Andražka, da je zajokal. Meta je pri hitela in vsa v skrbeh vprašala moža kaj se je pripetilo. A Tine ni bil za razgovor. Zgrabil jo je, oklofutal in obrcal s svojimi ogromnimi škornji. Meta je, drobna kot je bila, odletela po tleh in negibna obležala na hladnih deskah. Tine pa je prijel kladivo, ki je ležalo na mizi in ga besno zalučal skozi okno. Jezno je zamrmral nekaj o kapitalističnih svinjah in skočil skozi okno na smeti ob potoku. Z rokami je začel brskati po svinjariji in kmalu našel, kar je iskal. Izpod posušenih krompirjevih olupkov je potegnil kot razbite steklenice in si prerezal žile na obeh zapestjih. Začel je peti »Mi smo kovači«, a kmalu je postalo njegovo petje tišje in kmalu ni bilo slišati ničesar drugega razen šumenja potoka in nebogljeno hlipanje prestrašenega Andražka.
