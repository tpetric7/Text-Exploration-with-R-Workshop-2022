Na našem koncu se otroci igrajo kar na prostem, med hišami, na cesti, vsem na očem. Tako je tudi prav. Na svežem zraku so in pod družbeno kontrolo.
Med njimi je tudi Jurko, ki pa ni kar si bodi. Ima namreč strica, ki budno spremlja nečakovo uveljavljanje v družbi kratkohlačnikov.
Jurku so kupili zračno puško. Prvi dan je še streljal v tarčo, kot so mu naročili in zagrozili. Potem pa se je že spravil nad vrabce, golobe, hišne številke in prometne znake. Ni bilo treba dolgo čakati in zažvenketala je prva šipa. Lastnik je prihitel ves odločen, da obračuna s škodljivcem. Nič ni bilo. Z njim je poračunal stric. Segel je v denarnico in širokogrudno poplačal škodo. Za obrtnika pa ni poskrbel. Poskrbel je, da Jurku domači niso izprašili hlač. Pomežiknil je malemu in položil prst na usta.
Stric je imel tudi avto. Seveda so premogli avtomobile tudi nekateri izmed staršev Jurkovih sovrstnikov. Toda njim še na misel ni prišlo, da bi težko prisluženo vozilo zaupali otroku, da bi se pokazal pred tovariši. Stric seveda drugače, poleg tega pa je bil njegov avto še bolj imeniten od tistih fičkov. Dovolil je Jurku, da je vozil med hišami, vrtovi in skladovnicami drv. Jurko je žarel, ponosno je odkimaval in pozabil, kod naj vozi. Z blatnikom in odbijačem je zadel v hišni vogal. Otroci so se zbrali okrog avtomobila, da bi videli, kako se bo končala pedagoška poema. Stric ni izgubil glave. Glasno je dejal: »Oh, nič hudega. Saj zato pa je odbijač, ne pa, da ga vse dneve drgneš s sidolom kot nekateri,« in ošinil s pogledom ljudi na oknih. »Nič hudega ne bo tole, saj je za DOZ še premalo.« Pobožal je malega po glavi, sedel v avto in se odpeljal. Če povem po pravici, moram dodati, da je doma ročno avtomobil toliko dodelal, da je lahko naslednje jutro stekel na DOZ in prijavil »majhno nezgodo«.
Jurko je igral karte z vrstniki. Saj veste, takole mladost na cesti, brez pravega nadzorstva. Sicer, kaj pa je to takega, igrati karte. Saj niso za denar, samo za kostanje, obrabljene novce in podobno. Stric je vedel, da Jurko igra karte, saj jih je večkrat tudi doma, kadar so imeli domači časa tudi zanj. Stric mu je bil najboljši inštruktor. Ne samo da ga je učil, kako naj »šnopsa«, pokazal mu je tudi nekaj prijemov, za čas, kadar karta ne »laufa«. Malčkom je bilo zelo žal za izgubljenimi fucki, ki so se zbirali na Jurkovi strani. Močno so se poglobili v igre in končno opazili, da Jurko najbolje igra, kadar on razdeli karte. Prav tako, kot ga je naučil stric. Ni bilo strica, da bi odklonil nevarnost pred grozečim obračunom. Otroci, čeprav manj poklicani in kvalificirani za vzgojo od staršev in strica, so kar sami poračunali. Jurku je ta vzgojni prijem tudi najdlje ostal v spominu.
Ko sem napisal do sem, mi je oče pogledal preko rame in prebral, kar sem spet »napraskal«. Tako namreč imenuje moje novinarsko udejstvovanje.
»Ja,« je dejal, »saj takega Jurka pa tudi jaz poznam. Hej, mami, kje je že zdaj direktor, tisti Jure, ki je bil prej upravnik, tam čez cesto, pa je zavozil podjetje?«
Kakšna škoda, da nismo več otroci, vsakemu takemu Jurku bi jih naložili, če pa bi se nas dosti zbralo, pa še stricu.
