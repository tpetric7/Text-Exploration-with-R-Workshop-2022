Ob sivem robu vode žvižgajo škorci, te male vrane, iščejo človekov glas v svojih ušesih, zelene in vijoličaste cerkvene vitraže se razširijo v perju, v zoglenelem pogledu. Pod dobrim soncem, pod svečami in rjuhami strmijo popotniki v nagrobne napise, da bi razvozlali vročične zagonetke. V velikih jatah kažejo škorci jesensko cvetje na suličastem nebu. Nekateri znorijo za okni, naveličane pike izgrizejo nekaj mesa in nekaj drugačnega, belega tkiva, srce počasi šteje med kostmi vsako prihodnost posebej. Notranji smolnati organi se prilepijo na zemljo kot pozabljeno otroštvo. Jaz še zmerom kličem stare ženske s košarami lasulj na belih, golih glavah, njihove motne in neprodirne nasmehe, ki se pogovarjajo tjavendan, vročične mrzlice v potoku potonik naplavijo tisoč močvirnih živalic na pesek, jaz še zmerom kličem tiste, ki so pobegnili iz ozkih celic v nove ožje celice, zakaj hoteli so zaspati na travi, kličem tiste, ki so se potikali po lačnih, mlačnih, mozoljastih predmestjih, tiste, ki so rožljali s telesi, da bi se vrnili skozi šivankino uho, skozi novo stoletje, kličem tiste, ki so stali ure in ure ovenčani s travo in s trnjem, tiste, ki so med križem in med ognjem kričali, nori od svobode, tiste, ki so molčali zaradi povojne, ranjene, grozne zavesti, kličem in pojem med votlim loputanjem z okni, med apnencem in nočjo, s spomini, ki mrmrajo v meni kot speči ljudje, priklenjeni v mračni, fluorescenčni sen, smejim se mladi travi ali polju zelenega, nebeškega Otroštva, trgam kožo s svojega praznega trupla, sonce ugaša v zapoznelem večeru s suhimi travnatimi bilkami, sežgem nekaj gozdov, da bi videl, kako krožijo neprespane žolne po rdečem morju, brazdam nove in stare, neslišne poti, podajam roke mrličem, ki bi radi zapeli pijansko pesem, ki bi radi klicali proti času, vedno proti času, začaran, srečen, zasanjan govorim vsem bratom in sestram, ki so se združili v eni smrti, v enem suženjstvu, v enem prostorskem času, veter me prebode z ostrim klicem, potem šepeta in oblaki se nenehno mešajo kakor večerniške karte, spreminjajo oblike in krakajo v polja, potem znova počivajo, priklenjeni na nebesno zenico, čutim svojo drhtečo kožo, ki bo končala z novim cvetenjem, nekje v sebi poslušam vedno nove ptičje obraze, znake kužnega uničenja, milijoni mrličev začnejo šelesteti s suho, jesensko travo, vlažna zemlja jih uklepa v pepelnat sen, mislim, da me poslušate, čeprav govorim s praznimi prijateljskimi usti, zapiram oči, gledam tuje, neznane, podzavestne svetove v neki popolnejši svetlobi, v gnusnem in svežem strahu … mrka zrkla utripajo … in vendar voda zamolči vsak krik, vsako škorčevo žvižganje. Posnemanje glasov, posnemanje krikov obstane na sredi pepela. Konec izpovedi in odrekanje samemu sebi, nekaj selivk izza oken! Odtujeno otroštvo veje od davnih mrličev z jesenskim vetrom Zaman bi bilo žalovati; skrivnostni žvižg nas preglasi, hvalnice krožijo po praznini, iščejo mrtvo vodo in nekaj muke. Takšna bo poslednja jesen, nekaj spominov na mlade selivke in na izgubljeno jutro brez sonca. Ali bodo še žvižgali škorci?
