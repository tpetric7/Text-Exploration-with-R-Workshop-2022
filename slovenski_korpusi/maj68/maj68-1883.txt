Pil pivo. Sprva se mi je gnusilo, da sem celo steklenico poklonil staremu znancu iz šolskih klopi, ki je slučajno pasiral ravno tisti čas. Potem sem eno steklenico spil in se mi je dokončno uprlo. Menil sem bil iti v kino, a so bile karte razprodane. Stopil sem k maši in si jo ogledal; vedno ista pesem: peščica stark, nekaj starčkov, mlad komaj kdo, nobenega kvasa torej. Vzel dva časopisa in ju proste volje plačal 10 par. Tako zacingljam z najmanjšim kovancem kar ga imam pri sebi vse od incidenta, ko me je nekoč neka tercijalka, polnuna, vrag ve kaj, v tej cerkvi jo vidim dosledno vselej, opazovala iz spovednice; stekla je za mano in mi jela trgati časopis iz žepa in polglasno bentiti, da takoj nazaj, lopov, baraba, tat in te stvari, ki si jih taka gospodična sme privoščiti. Komaj sem se je otresel s strogo izjavo, da sem kot fanatik Vatikana (z glasom – da si upajo drzniti misliti, da bi jaz ubogo Cerkev oškodoval za en sam dinar!) že prejšnji dan vrgel v skrinjico celega jurja, ko nisem imel pri sebi pravšnjega drobiža, da bi poravnal neko neznatnejšo vsoto, in da je s tem menda jasno, kako je. Bilo je neznansko nerodno, kar tako, med občestvom, a bilo je le tudi zelo smešno: Ob tej priliki mi je prišel v misel neki stari boljševik, ki je pred leti prišel k meni na Tribuno po razne informacije ter izraziti časopisu najbolj bratsko solidarnost; med drugim je rekel, da zasleduje reakcionarno pisanje verskega tiska, časopis pa v cerkvi kar vzame, saj, je rekel, če tam leži na mizi, pomeni, da so prispevki zanj prostovoljni, ne pa obvezni. Smešno namreč, kaj bi storil boljševik na mojem mestu. Ali bi se stari boljševik ruval ž njo semtertje po tleh?
