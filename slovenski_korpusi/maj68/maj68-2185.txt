Norel sem, blaznel sem, povsem sem obupal, neizmerno sem bil potrt. Bral sem, in še sem bral in na srečo sem bral še naprej. Najprej sem prebral, da ušesa nikdar ne nehajo rasti. Prej sem bral, da bom po zaslugi gerontologije in medicine doživel še najmanj dvesto let. No, potem sem razmišljal: če so mi ušesa v enaindvajsetih letih zrasla do te velikosti, potem bodo v naslednjih 200 letih zrasla vsaj še osemkrat toliko, medtem ko bo ostala moja glava enake velikosti.
Norel sem, blaznel sem, povsem sem obupal, neizmerno sem bit potrt. Pri 221 bom čisto sam, nobena me ne bo marala zaradi mojih ušes in ker bo moje spolno življenje nenormalno urejeno, bom postal monstrum, ki bo navzven povsem normalen v sebi pa bo zatiral vse mogoče iztirjenosti svojega blodnega duha.
Norel sem, blaznel sem, povsem sem obupal, neizmerno sem bil potrt. Toda bral sem še naprej, veliko bral, dosti razmišljal in vesel sem, da sem dosti bral in da sem bral tudi krajše članke in ne le velikih plaht z velepomembnih kongresov. Kajti prebral sem le kratek člančič, in spet sem pri pravi in srečen.
Vse okoli mene je tako zelo lepo, z zelenih dreves mi prepevajo ptice pevke, po travniku letajo pisani metulji in se razposajeno vsedajo na pisane cvetove. Po modrem nebu, ki se širi nad menoj v nedogled plavajo beli oblački, v daljavi vidim zelene hribe in še dlje za njimi visoke gore pokrite s snežnobelim snegom.
Joj, kako sem srečen. Bral sem, da bomo pri sedanji stopnji razvoja čistilne industrije zastrupili vse naše vode, hitra letala nas bodo z izpušnimi plini pripeljala v nebesa, naše čudovito izobilje nas bo zakopalo v svojih odpadkih, in vse to dobimo, s sedanjim razvojem te pošte, normalno dostavljeno že do leta 1980. 300 vrst življenja je že mrtvih, zanje smo rabili nekaj milijonov let, za vse ostale rabimo le še 9 let. Kakšen napredek.
Joj, kako sem srečen. Problem mojih slonjih ušes bo rešen v pičlih 9 letih.
