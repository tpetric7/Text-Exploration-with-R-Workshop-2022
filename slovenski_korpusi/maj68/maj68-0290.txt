V svoji sobi sem sam. Nekaj dni sem tukaj. Vroče je. Marsikaj se je spremenilo, odkar sem jo zapustil. Tudi jaz sem se spremenil. Nekaj let se nisem vračal sem, tla so postala raskava in s postelje vidim, kako se po njih podijo majhni, bleščeči nestvori. Samo sebi so podobni. Zunaj je sonce. Zamolklo je, njegova svetloba je razbita po sobi. Zid, ki je prej omejeval hišo severne strani, pod oknom moje sobe, so porušili. Ali pa je padel. Morda ga niti ni bilo in sem pozabil.
»Dober dan,« je rekla Marija, ko me je videla, da sem odklepal vrata. Rekla je hitro in zajedljivo.
»Kako ste?« sem odgovoril, mislil sem, da mi hoče nekaj sporočiti. A že je odcepetala po stopnišču navzgor, nekateri ljudje imajo na starost neodložljive opravke. Zdaj ležim na postelji v svoji sobi, če bi odprl okno, bi mi bilo morda povsem prijetno.
Pot, ki sem jo opravil, ni bila kdovekaj prida. Ampak tla se bodo od stopinj znova zgladila, morda bo kdajpakdaj prišel kak obisk. Pozabil bom ljudi, ki so me drugi v drugih sobah obiskovali v lisah vlažnih sten posteljnih desk in senčnih luči na steni. Zaposlil se bom, gotovo. Morda bom pisal. Ampak ne o teh stvareh. Ali pa pojdem v kino. Barbara je umrla, to je vse in konec. Zbledel bo vonj njenih las, ne bom več spal oblečen, tudi na pokopališče več ne pojdem. Končno tudi ni moj prvi mrtvec. Tega je že dve leti. Imela je bolesten obraz, ko sem jo zadnjič videl. Dajali so ji kisik. Za pogrebom pa nisem šel, ker sem bljuval.
Vročina v sobi narašča, čeprav zaradi zamolklosti sonca tega ne bi pričakoval. Slečem pulover. Ima me, da bi si umil zobe. Suknjič sem to poletje izgubil. Najbrž sem ga vrgel v vodo. Ni bila prva stvar, ki sem jo vrgel v vodo. Grem in si umijem zobe. Zid v umivalnici se lušči, omet je nasut po tleh. Tuba je trda. Poten se vrnem v sobo in zaklenem vrata. Tudi takrat, po Barbari, sem bil zaprt. Miličnik me je pobral s ceste. Soba, kamor me je zaprl, je bila brez oprave in zeblo me je. Ne vem, s kom sem bil. Bilo jih je več in eden je ves čas prepeval. Okno je bilo razbito. Vse skupaj je bilo zelo nesmiselno. Čez kako uro mi je oni dal cigarete. Ko sem prižgal, je vame režala Barbara od vsepovsod, kjer je omet odpadel in kjer so bile velike, črne lise. Njena prava slika je izginjala in namesto nje se mi je prikazoval črn, zabuhel gnijoč obraz. To mi je ostalo tudi pozneje. Tudi njen glas je na ulici večkrat padel vame. Potem sem se privadil. Večkrat sem igral. Šel sem v telefonsko govorilnico in klical kar tako, ker v hiši, kjer je stanovala z materjo Marijo, nimajo telefona.
Zbudil sem se, ko je bil že visok dan.
Zunaj je rosilo. Šel sem v mlekarno za oglom in popil za pultom mleko. Bilo je lepljivo. Potem sem se vrnil. Preložil sem iskanje službe. Marija namreč nekaj ve.
Srečal sem jo, ko sem vstal. Zopet me je pogledala, kot da mi mora nekaj povedati.
Dopoldne sem gledal skozi okno.
Kaj posebnega nisem odkril, pač pa zid, za katerega sem še prejšnji dan mislil, da ga ni. Visok je in zastira mi pogled. Moral sem ga spregledati, ko sem prišel. Omejuje vso severno steno hiše. Zložen je iz visokih kamnov, ki so kot vliti drug v drugega. Nanj je sedla ptica.
Toda to je bilo že potem, v sanjah.
Zaganjala se je v okno in videl sem, da ima čisto majhna, črna pristrižena krila. Trup je bil težak in plazilski, ves luskinast. Drobna krila ga niso mogla obdržati kljub neskončno hitremu utripanju.
Ime ji je Uhha.
Sedaj sedi na zidu in bolšči v sobo. Vidim, da ima oči nesorazmerne in vsaksebi. Skuša me ujeti v obe očesi.
MARIJA NEKAJ VE, o tem sem vse bolj prepričan. Čudno se nasmiha, ko jo srečujem. Prenaša neke zavoje. Hodi v sobo, ki leži nad mojo. Slišim njene korake. Stopica iz kota v kot in nekaj preklada. Včasih ostaja zunaj ure in ure in ko pride nazaj, je njena prva pot v to sobo. V tej sobi mora nekdo stanovati. Z njim mora imeti veliko opravka. Soba tam gori je brez okna in nedvomno mora biti njen stanovalec v stiski. Venomer odpira vrata, njeni koraki škripljejo po stopnišču, z nekom šepeta. Zadnje dneve so koraki tišji in tam gori ne ostaja predolgo. Skoraj ves dan preždim v sobi in prisluškujem. Ležanje na postelji uravnavam z njenimi obiski, da čim bolje slišim. Včeraj sem jo hotel zaplesti v pogovor. Lupila je pomarančo. Ni se mi zdela tako stara. Preiskujoče me je gledala. »Ste že videli rasti pomarančovce?« me je vprašala. »Jaz jih nisem nikoli videla, pa tudi časa nisem imela za to. Imela pa sem nekoč papagaja, ki mi je ušel. Vam ni nikoli ušel papagaj?«
Šel sem ven in se vrnil z druge strani. Zaobšel sem hišo, poti sem poznal od prej. Kljub temu sem pazil, da ne bi zgrešil prave stene, kajti hiša je nevsakdanje grajena. Znašel sem se pred zidom, nisem videl čezenj. Šel sem po poti nazaj, toda vse, kar sem lahko videl, je bil del strehe, krite s sivimi strešniki. Zato sem šel naprej, mimo dreves v urad. Govoril sem z uradnico, ki je imela pobešene prsi in zlat mostiček na zobeh. Govoril sem glede moje zaposlitve. Potem je prišlo še nekaj uradnikov in skoraj bi bleknil, da Marija nekaj ve. Kar tako mi je prišlo. Kot bi kupil časopis. Ko sem se vračal, sem kupil pomaranče in jih postavil pred Marijina vrata.
Ponoči sem padal z mosta v Brooklynu in veliki crknjeni pes je grizel spolovila celi armadi vojakov. Bili so tam Afričani, potem mrtvi soldatje državljanskih vojn, Cezarjevi galski konjeniki s plinskimi maskami in nekaj prihodnjih pokolenj. Velik crknjen pes je pri svojem opravku krožil naokoli, oči pa ni imel. Zato niso vedeli, kam streljati in zbudil sem se nejevoljen. Predvsem pa sem zamudil, kajti Marija je bila že v sobi zgoraj, vedela je, da spim. Zdi se mi, da sem zamudil nekaj posebnega in pomembnega, to, kar bi vse razjasnilo. Postajam del tega trikota, nedvomno je imel že od nekdaj povezavo z menoj in me je čakal. Tudi Marija me je čakala. Nekatere ljudi naslutimo, ali pa stvari naslutijo nas. Vstanem in že sem na stopnišču, stopam tiho, bos. Tam ni nikogar. Vrata sobe, kjer stanuje bolnik ali kdorkoli (pač nekdo v stiski), so zaprta. Zadržujem dih in prisluškujem. Notri je Marija. Ta diha globoko, zadržano. Govori tiho, stopica sem ter tja. Če bi gorela luč, bi jo videl skozi špranje. Oprem se na kljuko, polagoma, in pritisnem vrata od sebe. Ne zganejo se. Marija se zaklepa.
Ker ne vem, kaj početi (s tem izgovorom seveda), sklenem, da ob prvi priložnosti udrem v sobo. Končno imam pravico vedeti, kaj se tam dogaja, saj sem vpleten v to od vsega začetka. V svoji sobi čakam, da Marija odide iz hiše. Še vedno je zgoraj. Prevračam svoje stvari. Zopet si grem umit zobe. V umivalnici je omet zanimivo odpadel.
Popoldne poslušam besede iz zvočnika, gotovo mora biti pripet na drevo tam zunaj. Ko grem pod drevesi v urad, da odložim vprašanje moje zaposlitve, skušam te besede povezati v tekst, vendar mi ne uspe. »Zaradi osebnih zadev se zaenkrat ne morem zaposliti,« sem povedal uradnici. Pravzaprav ne bi vedel v uradu kaj delati. Tudi ne vem, zakaj sem se hotel zaposliti ravno v tem uradu in kaj delajo v tem uradu. Še najraje bi bil ribič.
Zvečer me je Marija zalotila pred tistimi vrati zgoraj.
Približala se mi je tako, da sem dihal njeno vročo sapo. »Ona ne bi bila nič kaj vesela, da ste tu,« mi je dejala in pri tem pomignila na vrata. »Zelo je bolna in paziti jo je treba,« je že šepetala. »Tokrat jo bomo zdravili brez kisika.« Pri tem se je nasmihala, hotel sem vstopiti. »Ne sedaj, spi,« je rekla.
Veliko sem razmišljal o njenem obrazu. Sedaj je zopet taka, kot je bila. Zgnit, sluzast obraz je izginil. Ponoči, ko je rožni grm za zidom (ne vem, kako, da sem ga opazil) cvetel, sem jo obiskal. Soba je sicer na videz prazna in temna. Na videz tudi nikogar ni. Če bi jo hotel videti, bi moral prižgati luč. Vem, zakaj sem prišel nazaj, tako je bilo dogovorjeno. Na njena vrata sem nabil listek: »BARBARA, PROSIM, BODITE OBZIRNI IN NE TRKAJTE. Z Marijo imava veliko dela.«
»Zid se mi zdi premajhen, ali ni?« sem vprašal Marijo.
Sporazumevajoče je prikimala.
»Mislim, da ga bo treba dvigniti za nekaj sežnjev. Ves zid severne stene hiše.«
»Tudi topla voda mora biti vedno pri hiši. Končno bo to tudi moj otrok,« je rekla.
»Mene skrbi zid.«
Videl sem Uhho, kako se je spuščala z neba.
