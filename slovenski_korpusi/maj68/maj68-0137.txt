V Toulousu, 1963
Po Avenue Jean-Riex sem hodil proti deželi s soncem kot s sošolcem pod pazduho; oblaki so švigali po nebu ko lisičji repi; ptičji drobiž se je kotrljal čez cesto brez varuhov.
Naveličan palač, od koder gledajo šelesteče žene neurje samo z vojaškim daljnogledom, sem se ob štirih popoldne odpravil vselej ven, brodolomec, grabeč za plavajočim lesom.
Če nisem sedel na kamen, sem na kakšno ograjo; večer si je svečavo brez šuma ulival; prva zvezda je predla za balo; dežela je postajala priprta skrinja.
Lepo je tako, ko besede niso preglasne in se pomenkujejo med seboj, ko da te ni. In če so si že nekoliko sovražne, kažejo nate, češ mir, da se ta ne zbudi.
je vredno hočem berač sem ni vredno nočem bogat sem je kako te sovražim nimaš pravice ni ostani ubij me
nobena beseda poražena ni nobena ne seže po lovoru po ulici hodita ko dvojčici prisedeta istočasno obe brez sramu
Tisti večer sem že lezel nazaj v lupino in se mislil počasi vrniti na dom, pa požene starka iz tal, z njo vino; pravi: gotovo s severa, vi niste od tod ...
Povem ji, kje je moja dežela, zasajena ko vrba nad breg provincijskih in svetovnih rek; kot bi se na ponižni veter ne na palico oprla, se je zamaknila v moj gorjanski smeh.
Potem sva premenjala pogovor, vremena se nisva dotikala, ker na jugu ni poleti hudih ur, ki bi cepile žene in preplašene bilke na dvoje; samo povodnji toplote pluskajo pred prag; človeško meso pa ne ve, kam bi jezik delo, o, kaj bi z jezikom ... Ne ve, kaj bi z udi, obleko odvrže v peščeni lug. Samo po mojem mehkem nebu so rili gromi ... ... Do kod sežejo jambori, sva se vprašala, ko se je stemnilo. In še, kaj je globje: morje ali človek. Vse je plitvo za krmarja, dokler ga ne obišče čas.
o ne sprašujmo se kaj je starejše ljubezen ali ogenj gospoda nas ne vidi rada brez dela pravite da ptica v gozdu tiktaka in da gluhonema riba na pragu vode pleše ne pravite ničesar ker gospoda nas ne vidi rada brez dela videli ste vrbe s pletivom valov in pozabili da ogromna plošča dneva odseva da se svetloba spodtika po gozdu preplašena zaradi vas ki posedate gospoda nas ne vidi rada brez dela še zvečer ne ko vodnjak postaja prstan na mezincu rož in iz njega zajemamo svoje resnične podobe in spoznanje da se ptičji kljuni ko ročice zvečer v globoko razmišljanje sklenejo in jim odleže pticam odleže
odleže ... Hišo iz blata sem zidal še včeraj in jaz sem nosila pekoče kite; za ščebetanjem sem plezal še včeraj in jaz preoblačila lutke v rime. Ljudje so dišali po češnjah še včeraj in cimetu, veslo slonokoščeno je bilo v njih, o, koliko maka je po vekah ženskih čez noč zvenelo ... Ne naglejte se ptic, ki s sredico vode potoke zapuščajo, ne vejo, da smrt temu naporu sledi, o, ptice, ki delajo vbode v balo neba, ... noč jih pije ko strd.
odleže ... Zdaj je čas, ko zaklepamo spalnice in odrinemo splav svoj bolj ko podnevi od sveta; dnevi so dovolj ubijajoče čakalnice tega hipa s soparo, z meteži, z intervali dežja. Stopi blesteča iz kolobarja oblek, zjutraj boš spet pahnjena v to past; spoznaj, da izviri starodavnih rek hodijo moči med zaljubljene krast. Glej, zdaj je čas, ko se duh navpije in čas ko telo sluh izgubi; noben kragulj na stropu ne sije, ni ne globin ne višin, samo mir.
odleže ... O možje, ki ste pozabili, da žene imajo roke iz rastlinskega tkiva, o te muževne ženske roke, ki hočejo, da so v njih možje kos ubogljivega prediva, kaj bomo z njimi storili, ko jih ne bomo več upognili za lok, možje?
O možje, ki ste pozabili, da je avgust mesecev kralj in da so naše žene z njim poročene, ne z nami, čemu bi jih zato krivili, možje?! Žene tega sveta so nezveste; varajo nas s kriki iz noči in če jim nobeden ni namenjen, smo na vrsti mi.
odleže ...
dnevu ki sika iz noči krvi ki buta v žilah zemlje kmetu ki privija strune njiv lestvi vran ki se dotika zvezd bršljanu ki oblači ledja skal situ ki nas očiščuje plev spomeniku ki se sprašuje kam luni ki zastonj prebija led rokam ki nam dežja in led trosijo letu z dvema avgustoma bilkam ki drevesa močna molijo pogumu ki je skrhana sulica volkovom ki grizejo lupino polj rjuham ki zagrnejo dekliške noge mleku ki ga pije srobot rudi ki jo je obudil med žive jezik gazel ne odleže pa ljudem ki so zažareli in ugasnili ljudem ki so pili in se zastrupili ljudem ki so razpadli v temini in si nič trajnega niso mogli naročiti
živel je tudi rod ki nima vzorov mrak ki ne potrebuje dvojnika ker je nesmrten neumrjoč zid ki je ubil obzorje kot si ga je narava zamislila jezik ki ne pozna besed sonce prihaja na obisk jezik ki je ustvaril le te besede garaj živina tlaka pozdravi ponižno gospodarja
odleže? a ne jemlji s sabo v posteljo ptice ki poje brez ponosa nisem vredna da greš pod mojo streho zvezd ki vara topole z lačnimi razbojniki s pojočimi cigani z neukročenim morjem lune ki ljubi vsakogar in nikogar v svoji ošabnosti pljuč ki vdihavajo laži ukaze k poslušnosti
a ne povabi na obed bakrene ose ki bi tvoj hleb v grad izvotlila jabolko v svojo spalnico tvoje čelo v svoje pribežališče psa ki ovohava tvoj jezik kaj si govoril
kot sem že rekel: četudi svet dvigne palače in morje za eno nadstropje naše hiše bodo pokleknile ker so že pritlične previsoke za utrujene oči odleže a to ni rešitev
Človek se drugače lomi ko svetloba in drugače kristale spočne ko neosveščeni pesek, zato ga je smrti dostikrat groza in jo roti: nisem vreden, da greš do moje strehe. Dam ti pravico živeti, moj čas, dam ti pravico živeti, moj prostor, prostovoljno sem vama žrtvoval svojo dobroto in vsenaokrog nabrano žensko lepoto. Opravičil sem oba pred prihodnostjo, čeprav mi ne dasta za pojoči snop povresla; samo ne silita me, da skupaj nečistujemo za eno žlico življenja!
