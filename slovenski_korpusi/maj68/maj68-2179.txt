Kaj bo Sloveniji sen prineslo? Niti krilo niti veslo niti kita rožmarina, le popevka materina: aja tuta, nana nina!
Hvaljena zgodovina skriva v svojih pozlačenih predalih povesti, ki nas delajo trdne v pravi veri, da je vse lepo pravzaprav minilo, in da se zares ne moremo bati hudega, če si vsaj nekoliko napolnimo malho z izvirnimi deli slovenskega duha, ki mu je bilo sicer odvzeto telo, ne pa nesmrtno življenje. Nekateri sumljivi klerikalci, ki pripovedujejo hudobne izmišljotine o tem, da so Slovenci samo pijani kot krave polegali postelji Koroške in metali pirovske flaše v knežji kamen, v svojih poniglavih prizadevanjih seveda ne morejo uspeti, posebej še pod težo argumenta, da takrat pira niso natakali v flaše, ampak v lesene kangle za mleko. S tem argumentom, ki je gotovo eden izmed velikih del naše prave zgodovine, ponašajoče se z empirijo in znanstveno metodo, zlahka ločimo ništrc od prosa, ki se je povzdignil v zlati klas naroda. Ista zgodovina ima spravljeno v svojem satovju tudi poročilo o pevskem tekmovanju zajcev na Goljavi, ki ga je svoj čas prenašal tudi Radio Ljubljana ob 8h zjutraj v nedeljo, v času, ki je sicer namenjen tistim socialističnim malčkom, ki so bili zgodaj vstali in potem čakali polni Unrra sira in rdečih, sveže opranih lic na svojo zgodovino. Tej zgodovini, kljub pleteti vendarle nismo mogli prav verjeti. Navsezadnje zajci ne pojejo in pozneje smo zvedeli od Orwela, da so možne vsemogoče potvorbe in zablode, lahko da sploh niso peli zajci, ampak kakšni najeti pesot. Vendar, ta ko je v življenju in sčasoma, ko se nam nosovi podaljšali, smo se navadili tudi tega.
Zdaj pa naenkrat, ko je že vseeno, kakšne prenose poslušamo, ustrelijo v nas, da bo še eno pevsko tekmovanje, ki verjetno res ne bo na isti Goljavi, bodo pa sigurno peli zajci. Temu tekmovanju se sedaj reče »Natečaj za slovensko himno« in kot slišimo, nekateri že temeljito požirajo surova jajca, da si uglasbijo grla. Slišimo tudi že nekatere tonske posnetke, iz katerih je razvidno, da bo bol hud in kar se da glasen.
Takrat, ko je bila Slovenija še dežela, kjer so čebele nabirale med, tako marljivo in skrbno, da so se vse rože skisale, je bilo kar se himen tiče mnogo lažje. Živel je nek bradat zajec, ubran pevec, ki je zapel tisto znano od puške, ki govori; ta zajec je potem z besedami: »Pri moji veri, deficit« izdihnil Sloveniji v naročju in odšel nemudoma v nebesa, v oddelek za zajce. Tako o njem pevska zgodovina, oprostimo ji ta spodrsljaj.
Sodobno patriotično čustvo se bo dalo zakuhati za različne popevke, tega se zavedamo tako globoko, kakor se zavedamo tudi, da nekaterim tekmujočim muza ne dremlje samo, nego smrči na glas.
Ali poznate tistega kot zemlja starega zajca, ki govori z visokim glasom in momlja? Ponajvečkrat o plemeniti simfoniji človeške usode, o groznem trpljenju kakšnih zelo starih Grkov, o dušni prenasičenosti, o pomijah celotne metafizično izmišljotinske filozofije, ki ji je dolgčas? Ta staruha bo rekla, da so Slovenci zdaj drugačni in ne rabijo več Svete Stare himne o puški, ki govori, nato pa bo deklamovala s solzami patosom svojo ljubavno odpoved zaradi tega. In v veličastnem alpskem okviru bo slišala, kako se za njo dvigajo glasovi človeških množic.
K sreči imamo nekoliko zajcev prav žabjih lastnosti, vsaj eden bo zavpil vmes:
Kum kum, le pogum, slišal sem od juga šum: in s tem bo požel vnaprej predvidevani aplavz. To ga bo opijanilo, vse žabe so strahoviti pijanci in ga bo nato seveda posral. Na primer, če potem prične znani lovec s klenim glasom kot po nakovalu svojo pesem, za katero je prepričan, da je najsodobnejša takole:
Sredi pašk in bajonetov sredi mrkih straž …
in se oni žabi od opoja tako zmeša, da začne že s svojo drugo žabjo pesmijo kar vmes posegati: … Žabe svatbo so imele, zbrane od sosednjih mlak, lahko zaneti versko vojno, posebej zato, ker se to asonira. Lovec potegne revolver in poči žabo sredi trebuha, kar bi napravilo mučen vtis na nastopajoče. Najbrž bi potem lovčeva himna nasploh zmagala. Je pa še ena možnost. Nekateri nastopajoči zajci imajo naravnost neverjetno zmožnost sinteze. Ta sintetična zmožnost je najbrž prirojena, je pa tako logična, da te ob ustrezni razlagi prepriča, da je pri izboru med korenjem in orehom najbolje, da se odločiš za grapefruit, ki vsebuje bistveno značilnost obeh bipolarnih možnosti, to je: za žret je. Ti sintetični zajci imajo svojo običajno himno, ki jo lahko navedeno v celoti:
Volek vleče v goro, polza drgne svoro, prednja prema, zadnja prema cvili, vpije, sala nema: potoglava so kolesa, pregelj sili iz ojesa! Res gosposka, dobra kola, Bog pomozi nam iz dola! Hej Rusin, od sebe, bov! Daleč nam je še domov!
Zaradi svojega poliskega izgleda delujejo ti zajci tako frapantno, da te lahko nehote prevzame njihov način uvajanja Božje pomoči v kolhoze, kar je praktična dejavnost njihovega sicer teoretičnega sintetiziranja.
Potem je pa še en zajec enfant terrible zajčjega rodu, ki pred svojim obrokom ovsenih kosmičev in ribjega olja vedno sklene roke in zapoje Internacionalno. Ta zajec bo ob prihodu na oder takoj zatulil z rahlo govorno napako. Blizu je komunizem vsem, ki ga kličejo; vsem, kateri ga kličejo v zvestobi. Hvale njegovo naj govore moja usta; in vse meso naj blagoslavlja sveto ime njegovo, vekomaj in vekomaj. Hrani naj vse, kateri ga ljubijo, vse hudobne pa naj pogublja.
Ta zajec je še zajček in ga imamo radi. On ima še fižolovo puško. Ko bo velik, bomo vse ta prave puške poskrili in se imeli radi. Za vsak slučaj.
In tako bo minil dan v pozno jesen, listje bo izginilo v mokro in hladno sluz in padel bo sen. Sloveniji na Goljavo. Utrujeni od petja bodo zajci pospali. To so stoletni sen. Stoto leto zjutraj pa bodo otroci videli, kako izginjajo zajci rosni in iskreči proti nebu, kar tako, proti nebu. Zavpili bodo in se začudili.
Letijo brez peresec, v nebo se točijo, na vejo skočijo, brez poka počijo.
