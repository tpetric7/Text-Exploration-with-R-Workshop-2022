vrnem se v pomendrano travo ogrnem krutost odprtega jelena in si zasadim njegove zaljubljene rogove prvič jo pokličem vrnem se v rast mladega gabra
grem k studencu pozabe kjer košuta izpira svojo kratko materinstvo tiho jo opazujem lepa je v nenaravnih gibih sovražna v neizpolnjeni želji
mora pozabiti nor od poželenja vzkliknem kot jelen mora pozabiti dolgotrajni plod hladna voda mora izlizati kratkotrajni zadež iz napetega trebuha pijan sem pričakovanja trepetajoč krivde prekolnem dijano z razvezano tetivo si podvežem lovsko slo puščice razlomim vsaj enkrat moram biti ljubimec vsaj enkrat moram pozabiti razprte dianine prsi ki poljubljajo moškost gabra
ponovno jo zagledam okleva v pojemanju bolečine postaja še lepša v maščevanju brez orožja sem gol in z ljubeznijo vabim proti mlademu gabru proti pomendrani travi proti krvi bolečine
mora ljubiti še z okusom jalovega mleka mora zanositi z ubijalcem čutiti rast živega v živosti mrtvega mene lovca v sebi žrtvi
hočem te divjo hočem te še materinsko košuta
