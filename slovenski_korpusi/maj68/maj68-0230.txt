Na spolzkem dnu morja še so ostale ladje, napolnjene z zlatom in kostmi, mrtvi zakladi in mrtvi zakoni, samota in pogašene vere v lastne oči, sladki okus alg – nekje nad valovi kričijo galebi leteč za ladjami, v vodi poskakujejo delfini, sam sem na tej ladji, tudi ti boš jutri morda potoval z njo, sam, na vseh obalah sveta, ljudem je lepše živeti v posteljah, plesati na palubi, ljudje ne iščejo več potopljenih ladij, želijo živeti in umirati po človeško ali po živalsko, školjke se odpirajo v pretemnih nočeh, lovci na bisere jih grabijo, ubogi ideali na vratu lepih žensk – kitare odmevajo, sirena tuli, prispeli smo, prispeli … kopno, bela skalnata krš z obronki zorečega grozdja ali ledeni kosi gora in neskončne ravnice, peščeni zalivčki, zelenje in dež, sonca, lune, letni časi, kontinenti, mešanje jezikov – to je življenje, ljubezen med ljubeznimi, nihče več ne misli na potopljene ladje z zakladi, na mrtve kapitane, ki se smehljajo, le kdaj pa kdaj se še najde kak norec, ki prinese iz globine staro resnico in tedaj vsi poslušajo.
