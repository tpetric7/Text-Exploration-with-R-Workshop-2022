Mislil je, da je zdaj vse končano, enkrat za vselej pri kraju Kupoma je drlo mimo njega in se ustavilo na mrtvi točki. Pa je bil le pričetek, še večji po obsegu in še silnejši v svojem jedru. Pojavile so se nove razdalje, sprožil se je plaz in tla pod nogami so se krhala. Vse, kar se je ustalilo dotlej v njem in zadobilo trdno ogrodje, se je razsulo. Vrglo ga je iz tira daleč vstran, na blodišče, od koder se je le s težavo boril navspred.
Moral bi klicati v bolnico, da naj je ne vračajo, če je mrtva. Same nevšečnosti bo imel in koliko skrbi in opravkov, preden jo bo pokopal. Moral bi ukreniti, da naj jo prepeljejo kar v mrtvaško halo. Tam bo šla brez njega in mimo vsega svojo pot. Ko je držal slušalko, se niti z besedico ni dotaknil vprašanja, ali živi ali je mrtva; bal se je odgovora, kakršenkoli bi bil. Z vso vso močjo se ga je oprijela bolestna nada in ko jo je hotel jasneje razčleniti in dognati, kakšno si sploh želi, da jo vrnejo, mu ni uspel noben zaključek. Naravnost ježilo se mu je vsako razglabljanje. Naročil je – kakor je naročal čaj – naj jo prepeljejo nazaj v postrešno sobico.
Zdaj jo je čakal zelo nestrpno. Samo pol ure še, vendar mu čas ni mineval. Vsako minuto je doživljal v mukah na dolgo in široko, preden se je utrnila. Zapiral je okno in potegoval zavese pred grebene streh. Ni treba, da ve vsa okolica, si je rekel otroško, ni treba, da uživajo, ko jo bodo deli z nosilnic. Potem je preravnaval stvari na mizi in vse okoli, dokler se ni zalotil pri ugotovitvi, da preravnava že četrtič. Priznal si je, da mu njeno dejanje jemlje trezno razsodnost.
Končno je ustavil črni avto pred poslopjem. Pripeljali so jo. Z vročo sapo je zadnjič premeril sobo, če je dostojno pripravljena za njeno vrnitev. Ko je odprl Vrata na stopnišče, se je spomnil, da je bilo vse skupaj nesmiselno igračkanje, začarana spletka, nor privid. Rajši bi moral stvari razmetati, strgati zavese, zdrobiti okno, vrata, predmete, se skriti. Ne, pozabiti za vselej, kar je bil. Ta bi ga rešilo pred njo, kakor se je rešila ona pred njim. Tudi zanj je bilo dovolj prostora spodaj na dvorišču, tri nadstropja niže, kjer so se grmadili skrivnostni risi; tudi za njegovo glavo bi bila tla dovolj trda, da bi jo razbila v črepinje. Toda nosači so bili že v hiši. Pravkar so postavili nosilnice pred stopniščem na tla.
Premislil je, kako bodo nesli. Stopnišče je bilo ozko, ovinki neokretni, hiša je bila zidana v starem slogu. In nosilnice so bile dolge in preokorne za to višino.
Našel je, da jim ostajata samo dve možnosti. Če še živi, jo bodo nesli čisto pri tleh; nosilnice bodo dvigali komaj za ped od tal, samo toliko, da ne bodo zadevale ob stopnice. Če pa je mrtva, jo bodo morali nesti na ramah, tako da jim bo ležala na plečih.
Vsi bodo videli, kako ga je njen prihod vznemiril. Kakor koli se bo vrnila, živa ali mrtva, prinesla bo s seboj tisti mrki molk, tisto otrplo tišino, ki jo prinese vsak tujec v hišo. Tega nemira pred srečanjem z njo ne bo mogel prikriti.
Vedno se je bal srečanj, ki jih je pričakoval. Branilo se mu je stopiti po dolgi odsotnosti celo pred domače ljudi. Morda bo oče na polju in bo moral ustaviti konja, starega krampa, ki je vlekel vse, kar se je dalo vleči; spustiti bo moral plug iz rok, izrezati brazdo — in vse to nalašč zanj, smrkovca, ki se je vračal na počitnice. In morda bo mati devala kruh v peč, do glave bo čepela v talni votlini pred pečjo in bo imela opravka z omelom in slamnicami in loparjem in krušnim testom, kamor bo rezala križe, in ne bo utegnila niti odzdraviti.
Danes se vrača ona in on stoji na hribu brez pluga in brez brazd in brez okomatanega krampa in brez krušne peči in brez vsakih s prameni lucerne prežetih jutranjih polj. Vprežen v igro čaka z živalsko vdanostjo, da se bo vrnila.
Spodaj na dvorišču so vzdignili možje nosilnice na rame.
