kot predgovor
Tiste čase sem se ravno ženil in sem zategadelj stopil po miru in ureditve nekaterih določenih misli na počitek nekam k morju. To je moralo biti kakega 12. avgusta leta 1968. Ker se mi je pred svetim korakom hotelo katarze, sem se zakopal v popoln mir popolno samoto v divjini, ki je bila, če jo zdaj jemljem iz spomina, popolna. Bili so, jasno, kot vedno, ljudje, bilo je nepregledno ljudi, a tiste čase mi je bilo notri v prsih, v srcu nekaj tako gladko, maslenotekoče, da sem šel lahko mimo njih; ali pa sem jih imel rad (?). Res pa, da je bilo to tudi vse, kar je zame tedaj sploh lahko mimo moje katarze za sveti zakon bilo. Bilo je sončno, starodavno, gusarsko. Žal sem ta čas kaj malo pisal, mogoče celo samo ljubavna pisma moji dragi, teh pa, saj razumemo, tudi če bi bilo v moji moči, ne bi rad tule razkazoval; če sem pisal kaj mimo tega, tedaj se je to deloma zaradi moje malomarnosti porazgubilo, kolikor pa je ostalo, ne nosi brazde tistega časa, da tako tule ni dosti uporabljivo. Vem le eno, kar smem trditi z gotovostjo: tedaj mi še na kraj niso hodili vesoljni politični pripetljaji, sploh nič svetovnega me ni moglo utrgati mojemu intimnemu psihohigienskemu posegu. Menim, da mi je pozneje prav ta poseg, ker je ustvaril okoli mene nekakšno lupino, omogočil, da sem na nekatera dejstva, o katerih nameravam zdaj začeti govoriti, reagiral drugače kot večina vesoljstva.
21. avgust, 1968
Vstal sem zgodaj, da bi ujel ladjo (bival sem na otoku) za celino, ki je imela pripluti v lokalno pristanišče okoli šestih. Na pomolu je bil vrvež; tedaj se mi je zazdelo, da vrvijo otoški branjevci, ki jih je tamkaj vsako jutro vse polno, ko čakajo s svojo robo na brod, da jo odpeljejo prodajat na celino. Zdaj pa vem, da je bilo v tistem čakanju nekaj drugega: poleg domačinov je bilo tu veliko turistov, ki so nestrpno koračili med vrečami krompirja in zaboji sočivja gor in dol po pomolu. Tu in tam se je kateri zbrano sklonil k tranzistorskemu radiosprejemniku in potem dolgo tiščal nanj uho; tako sem vedel, da poslušajo neko tujo, zelo oddaljeno postajo, ki jo je tu komaj moči slišati. Vsakokrat so tujci vstali od poslušanja bolj zgrudeni, povešeni, usahli. Neka ženska, turistka v tričetrtinskih hlačah iz svetlomodrega platna in rožasti bluzi s kratkimi rokavi, imela je krajše blond lase, je gledala v daljavo morja in ihtela. Tik nje je stal zdrav in postaven možakar srednjih let, gledal je v tla, nekaj stiskal ustnice in tu pa tam brcnil nekoliko kamenja v morje, da je malo štrbunknilo in potem od peska zapresketalo. Med njima je stal deček desetih ali dvanajstih let, zdaj dvigoval pogled in iskal pomoči pri materi zdaj pri očetu, a ker sta bila oba čisto odsotna, je postajal deček vse bolj zmeden in obupan. Ko sem trojico nekaj časa opazoval, sem znal zaključiti, da so družinici sporočili o žalostni smrti kakega svojca. Pomislil sem celo, da je imela družinica še enega člana, kako hčer, in da je ta tu na počitnicah preminila, mogoče utonila. Ker pa so imeli vsi turisti na pomolu okroglaste glave (naj neznanstvenosti mojega zaključka ne bo prehudo zamerjeno), sem vedel, da so to Čehi. Sonce se je že dvignilo na nebo in morje je metalo jarek odsev; pomislil sem, da bo vroč dan, da bo neprijetno potovati, a da sem čist in krepak, da sem vesel srečanja z drago ljubeznijo, jeseni, ki prihaja, suhega listja, ki pada z dreves in ga veter vrtinči … Morje pa je bilo tako mirno, kot da ga sploh ne bi bilo.
Na ladji je bilo vse polno Čehov. (Tudi tu naj se zaradi namerne nepreciznosti opravičim, ker vem, da bom tako bolj razumljiv: ko bom govoril o Čehih, ne bom mislil na Čehe, temveč tudi na pripadnike drugih narodnosti ČSSR). Spominjam se, da so bili brez izjeme resni, tihi, niti med sabo niso govorili. Tudi na ladji so poslušali svoje tranzistorje, vse podobno, kot prej oni na pomolu. A vse to ni pritegnilo moje pozornosti; mogoče sem bil tako ognjen v svojem vračanju, da me nobena stvar ne bi mogla vznemiriti.
Prvikrat sem slišal o vojaški intervenciji (ali invaziji, ali okupaciji, kot je večini dragih bravcev nemara bolj domače) sil varšavskega pakta okoli devetih dopoldan, in to v cirkuškem kombiju, ki je na Reko tovoril nekakšne pisane cunje klovnov in artistov. To vozilo me je namreč pobralo s ceste, ko sem čakal, da mi ustavi kateri dobri turist. Dobro se spominjam, da je v avtomobilu močno dišalo po bencinu; hitro sem odkril, da je tank za gorivo, ki je bil ravno pod mojimi nogami, zgoraj razpočen, in je bencin na hujših ovinkih celo pljuskal skozi režo ter me škropil po opankah. Poleg flegmatičnega dolgonogega šoferja, ki je vozil smrtnonevarno hitro, je sedel čokat dedec temne polti, ki si je neprestano prižigal cigarete s pokvarjenim vžigalnikom. Opozoril sem ga, da uhaja bencin ter da ob njegovem početju utegne priti do katastrofe; oni ni odgovoril, le šofer mi je počasno vrgel čez ramo, da ve zelo dobro o okvarah na njegovem vozilu. Dodal je, naj se nič ne bojim, dokler je on tukaj. Čokati dedec je v nevarnem ovinku nad Bakarskim zalivom omenil, da je izbruhnila vojna. Šofer je molčal in brez zanimanja poslušal. Tudi čokati ni bil vznemirjen ali kaj takega. Šele ko smo pripeljali na Reko, je šofer gledal na vse strani in povprašal, kje da je ta vojna. Oni je rekel: »Pa šta ti ja znam, tamo nešto, Rusi i Česi se tuku.«
V Ljubljano sem prispel ob dveh popoldan. Malce se je oblačilo in bilo je močno soparno. Na ulicah je bilo za ta letni čas izjemno veliko ljudi. Bila pa je v ozračju in med ljudmi poleg sopare še neka posebna napetost. Mogoče strah. Pri kavarni Evropa sem prvič trčil v pouličnega prodajavca časopisov. Kričal je naslove ter izcedke posebne izdaje Dela. To je bilo drugič, da sem naletel na posebno izdajo tega časopisa; spominjam se še posebne izdaje ob sinajski vojni leta 1967. Za kak trenutek sem se odkrito razveselil: tako praznično in polno učinkujejo posebne izdaje teh mrliških dnevnih časopisov. Hitro sem si kupil izvod in ko sem dvignil pogled, mi je zaprlo srčno zaklopko: moja zaročenka je pravtako kupovala izvod pri istem kolporterju. Morda sem domišljav, a trdim, da je tedaj tudi njej zastal dih. Omenim naj, čeprav te stvari zelo nerad mešam semkaj, da se mi je moja zaročenka tedaj zazdela nebeško lepa; odeta je bila v prosojno oblekico s kratkimi rokavi, na nogah je imela jermenaste opanke z debelo peto, v rokah pa je držala še vedno odprto torbico, ki se je z modro barvo usnja podajala opankam; bila je zares enkratna in takšno si še zdaj velikokrat jemljem v spomin. Potem sva se nemudoma odpravila po njeni poti. Vsi ljudje, in res jih je bilo veliko, so tiščali k nosu praznični časopisek, a kdor je ujel s pogledom mojo zaročenko, je branje nemudoma opustil.
Par ur po prihodu v Ljubljano sem srečal na ulici nekega slovenskega pesnika, s katerim, kljub incidentku, ki sva ga imela ob tej priliki in ki menim o njem spregovoriti, že dolgo ljubeče prijateljujeva, pa ravno iz tega in še nekaterih drugih razlogov nečem izdati njegovega imena. Srečanja sva bila zelo vesela, stopila sva v odprti bar pred Šumijem; on je pil mogoče gin s tonikom, jaz pa tudi kako žganje – bržkone vinjak. Spominjam se, da so bile v nasprotju z navado tega bara vse mize na vrtičku opuščene; vsi ljudje so raje stali kar pri šanku. (Tudi drugače sem one dneve opazil, da ljudje veliko polnijo ulice, se neprestano gibljejo, posedanja pa je bilo takrat v splošnem zelo malo!) S prijateljem sva kar hitro načela znano aktualno temo. Bil je jezen, a tudi prestrašen. Kar hitro mi je pričel siliti svojo obsodbo intervencije. To me je jezilo, rekel sem, da je njegovo stališče stališče vlade, takšna osebna politika pa je najbolj enostavna. Odvrnil je: »Ja, vem, ampak to je zdaj samo moje stališče. Za nič ne vem. Slučajno je, prvič se mi je zgodilo, da se skladam s stališči vlade.« Pri tem me je gledal posmehljivo, mogoče malce zlobno, zato si nisem mogel kaj in sem odvrnil: »Mene moti, da je preveč udobno skrivati se za svojo vlado.« Rekel je: »Mene tudi.« Postal je hladen in me je sovražil, mene pa je razjezilo, da sem se spustil v tak pogovor, zato sem hotel gladiti: »Zdaj sem se spomnil, da je pod nivojem, kar se meniva; jaz se o tem a priori ne bi smel meniti …« »Jaz pa isto …« me ja zavrnil. Potem sva še malo pobrskala sem in tje in bila sva si sitna in v nadlego, da sva se končno odpravila vsak po svoje.
22. avgusta zvečer
Tega dne so si Katalogovci naredili sestanek. Zbrali smo se pri Zoji Skušek-Močnikovi. Pri tem nočem izpustiti priložnosti in izpregovoriti nekoliko besedi o dogodku, ki se mi je globoko zarezal v spomin. Odpravljajoč se na ta sestanek, sem čakal lokalni avtobus za Vič na postaji pred Dramo. Neka ženska je nenadoma skočila pred drveč avto. Poudarjam, da se je zgodilo to čisto tik pred mojimi očmi. Avto jo je zbil, da je najprej topo udarilo, zatem je nekaj porožljavalo, a še hip zatem, ko je padlo zbito telo na asfalt, se je začul tisti srhljivi zvok, pod katerim si od tedaj (ali pa imam to od kdaj prej) predstavljam tragičen konec doživetja. Ker mi je bil prizor mučen, sem začel gledati po ostalih pričah: šele tedaj sem opazil, da je tik mene stal Braco Rotar, ki je očitno prav tako čakal avtobus za Vič. Zdelo se mi je nenavadno, da je sklanjal glavo, da je bil bled, da si je popravljal naočnike, da mu je bilo slabo spričo neumne smrti; poleg tega pa sva se morala drug drugemu prijazno nasmehniti, saj sva se srečala po dokaj dolgem času. Tačas so se okoli nesreče že zgrnili ljudje, tako nama je nekako odleglo. Mislim pa, da ne lažem, če rečem, da je Braco Rotar še tedaj, ko sva se peljala proti Viču, trpel to reč s smrtjo; to pa je bilo tudi prvo trpljenje brez Sovjetov, ki sem ga zasledil v vseh teh urah. Tudi sem tik zatem, ko sva hodila po Idrijski ulici (tu sta stanovala Zoja Skušek-Močnikova in njen soprog Rastko) naletel na prvi znak agresivnosti, ki ji najverjetneje ni bil osnova znani vojaškopolitični dogodek: gruča krepkih možakov srednjih let je za mano izzivalno vrgla nekaj psovk in žaljivk na račun dolgih las, kakor sem jih nosil tiste čase. Tu naj mimogrede povem še to, da se je Braco Rotar tedaj hotel fizično postaviti onim starim huliganom po robu in s tem ubraniti mojo čast. Ker sem pa sklepal (in v čemer sem se zmotil, saj so znane anekdote, kako je Braco Rotar kdaj pa kdaj že komu z golo roko polomil lobanjo), da se znanstvenik ne zna in zategadelj ne sme pretepati, sem napetost razpustil. Ravno tedaj je izza ovinka pripeljal Rudi Šeligo z bogato naloženim avtom. Šeliga tedaj še nisem poznal in prav to je bilo tudi najino prvo srečanje. Avtomobil je počasi ustavljal, a še medtem, ko je bil v teku, so se zadnja vrata na obeh straneh odprla in ven so pomolele glave. Spominjam pa se Iztoka Geistra in Francija Zagoričnika. V tem, kako sta molela glavi, sta se mi zdela kot strojevodji. V avtomobilu je bil poleg omenjenih še nekdo, ki pa sem ga identificiral šele danes, ko sem brskal po časopisju za dokumentom, ki ga bom spodaj tudi objavil: to je bil Andrej Inkret, ki ga zdaj seve po videzu že dobro poznam; iz spomina mi je ušel nemara prav zaradi nepomembnega videza, ki ga veliki mož kaže. Bil je topel, nekam meden in noro magičen poletni večer, ko smo pozvonili pri vrtnih vratih in ko je po gramozni stezici prihajal odpirat Rastko Močnik. Obut je bil v rdeče copate s kosmatimi cofki, drugače je bil tak kot ga vsi poznamo: štrlečih las in ježaste brade, hihitavih oči in odprto raztegnjenih ust, kar vse skupaj pri tem človeku znaša nekakšen rdeč, pobalinski videz. Bil je dobre volje, ker nas je videl toliko pomembnih ljudi na kupu. Na pragu nas je prevzela Zoja, njegova soproga; oblečena je bila v nekaj nenavadnega, kot je to pač njena navada; ne morem se pa spomniti, ali je za njo stal med vrati tudi domači rdeči pes, ali pa je ta malenkost prišla na pamet iz spomina katere druge prilike, ko sem obiskal to hišo. V sprejemnici so že sedeli Nadežda Čačinovič, Tomaž Šalamun, Milenko Matanovič, David Nez, Andraž Šalamun in Lado Kralj. Z Nadeždo sva se, kot se to šika, pozdravila še izrecno, saj sva se tedaj poznala iz drugega kanala že lep čas. Sprejemnica je bila tesna, a udobna in nekam obsceno razsvetljena. Na dveh mizicah pri steni je bilo nekaj pijače in par malenkosti za prigrizovanje. Ko smo se novoprišli nekako posedli del po tleh in del po razpoložljivih stolih, smo dobili vsak svoj kozarec, med pijuckanjem pa smo opravili še nekatere formalnosti okoli predstavljanja; tu se zlasti David Nez ni poznal z vsemi došlimi, mene pa je doletela čast, da so me predstavili največjemu slovenskemu pisatelju Rudiju Šeligu. Ko je bilo vse to urejeno, je Močnik otvoril sestanek približno: »E, mi smo se zdaj zbrali na tem sestanku, ker se moramo pogovoriti o nekaterih stvareh okoli revije; e, za dnevni red bi predlagal: poročilo o stanju, diskusija o načrtih za naprej in na koncu manever, ki ga mora Katalog izvesti ob Češki.« Rudi Šeligo je nemudoma pripomnil: »In pod četrto točko: razno.« Temu so se vsi, razen Neza, zasmejali. Jaz osebno tedaj še nisem vedel, da se Šeligo rad heca. Ker sta prvi dve točki Močnikovega dnevnega reda za pričujočo študijo nezanimivi, skočim kar k tretji točki. Najprej je bilo veliko besed sem in tja, veliko se je slišalo novega in dosti je bilo ugibanj o tem, kdaj bo okupirana Jugoslavija. (Naj mi bo dovoljeno, da se spomnim tu vmes še enega od teh večerov, ko sem posedel v neki zaključeni družbi. Beseda je tekla seveda o aktualnem dogodku. Vsi so izražali bojazen, da utegne doleteti Jugoslavijo enaka usoda kot Češko. Veliko se je govorilo o varijanti, da hoče varšavski pakt obdržati v krempljih Albanijo, tako da ob eventuelni vojaški intervenciji strategija manevra nujno vključuje tudi del ozemlja Jugoslavije. Ker pa si Jugoslavija verjetno ne bi pustila odtrgati nobenega dela svojega ozemlja, bi bil logičen razplet totalna okupacija. Med takšnimi govoricami se je večkrat oglašal tudi moj stari prijatelj Dimitrij Rupel; enkrat je povedal nekaj o tem, kako mu je že omogočena evakuacija v Italijo. Poudaril je, da se tega kanala neče poslužiti.) Natanko se spominjam le tega, da je Iztok Geister rekel: »Jaz bi pofukal ženo od Jakubovskega.« Pri tem se mu je glas patetično tresel, tako smo vsi vedeli, da misli resno in da je to po njegovem edina kazen, ki jo more Katalog izreči poniglavosti ruski. (Tedaj se mi je prikazal rdeče razsvetljen in zakajen prostor z razmetano posteljo; na postelji sta čisto gola subtilni deček I. G. Plamen in debela gospa rožnate polti gospa Jakubovska; vidi se, kako gospa jaše na dečku, tako da si njegovo glavo poriva med noge; glave sploh ni več videti.) Potem je Močnik prebral osnutek pisma, ki so ga vsi prisotni – razen Izkota Geistra in mene – s pripombami za malenkostna dopolnila sprejeli. Pismo je v ponedeljek, 26. avgusta 1968 objavilo ljubljansko Delo (naj brez natolcevanja povem, da je bilo to tudi edino pisanje Kataloga, ki ga je Delo kdaj objavilo):
Pismo »Literarnim listom«, Praga:
Ob invaziji Sovjetske zveze in njenih satelitov na vašo deželo izrekamo:
Okupacija je jasno pokazala blokovsko razdelitev sveta. Dogovor med SZ in ZDA kroji njegovo usodo. ZDA so prodale ČSSR, tako kot SZ prodaja usodo drugih dežel. Obe velesili manipulirata s svetovnimi množicami. Eksplicitna kapitalistična ideologija se sklada s socialistično ideologijo SZ v imperialističnih akcijah. Ideologije v temelju ne diferencirajo sveta, imperializem je monoliten in en sam.
revija KATALOG Ljubljana
Podpisani: Milenko Matanovič, Rastko Močnik, Tomaž Šalamun, Franci Zagoričnik, Andraž Šalamun, David Nez, Braco Rotar, Lado Kralj, Zoja Skušek-Močnikova, Andrej Inkret, Rudi Šeligo, Nadežda Čačinovič.
(Pismo smo poslali še na naslove: veleposlaništvo ČSSR, Tanjug, Delo, l'Express, Literaturnaja gazeta, Naši Razgledi, New Left Review, Politika, RTV Ljubljana, Die Zeit).
Menim, da je moj čas tega večera s tem izčrpan vsaj toliko, da si ga moremo dovolj uspešno predstavljati; bil je to že čisto običajen večer, in čas je sploh bil nekaj neprimerno drugega, kot borih štiriindvajset ur poprej. Poglejmo si, kako!
21. avgusta zvečer
Popoldan je padlo nekaj kapelj toplega dežja. Ne maram, da bi kdo rekel, da se hočem kaj hvalisati s svojim izrednim spominom, zato naj izdam, da sem v resnici pozabljiv človek, to pa, kar se tule vidi kot spomin, je nekaj drugega: to je samo tisto, kar ni ušlo mimo mene in za večno izginilo s sveta – ostalo mi je v bitju. Tako imam venomer pred očmi par kapelj dežja tistega popoldneva: bile so izjemno debele kaplje, a ko so le te padle na duhteči, prašni asfalt, se niso razlile in tal premočile; razbile so se v veliko manjših kapljic, ki so se razbežale mimo nunske cerkve proti Centru. Trčil sem na povorko, ki je nosila češke zastave in papirnate transparante, vzklikali pa so tudi različna gesla, spominjam se, da med drugim nekaj o Hitlerju. Procesijo je vodil sodobni poet Chubby; naj zdaj spet vmes brez slehernega osebnega interesa zakličem, da je bila to edina prilika, ko so Chubbyja oblasti javnega reda mirno pustile razgrajati, saj vsi vemo, kaj se je poetu godilo vse lansko (1969) leto, ko je iz nekih drugih nagnjenj nekaj protestiral po ulicah in kavarnah. Na platoju med redakcijo Dela in Namo sem zasledil še eno skupino protestnikov, ta moment je bil v četrtek 22. avgusta dokumentiran v Delu s fotografijo; pod isto je med drugim pisalo, da je to skupina slovenskih pisateljev, ki da je nemo in dostojanstveno protestirala proti drugi okupaciji Češkoslovaške. Na fotografiji sem takoj spoznal pisatelja Toneta Fornezzija, nastopili pa so poleg njega še trije obrazi, od katerih so mi dva pomagali identificirati požrtvovalni znanci: to sta bila Miloš Mikeln in Kajetan Kovič. Zaradi slabe kakovosti klišeja tretjega obraza ni bilo mogoče razpoznati. Spotoma sem v samopostrežni kuhinji Emone pojedel skodelo srbskega pasulja brez mesa. V lokalu sem bil sam.
Domov sem prispel pozno popoldne. Televizija je že nosila vesti in tudi že odmeve na iste vesti. Tedaj sem imel navado, da sem se gol sprehajal po stanovanju (seveda le poleti in če sem bil sam). Proti večeru sem se tuširal z mrzlo vodo in ravno med tem sem slišal napovedovalko najavljati prenos izjave vodstva ob češki zadevi. Nemudoma sem izpod tuša stopil pred televizor; ko je bila izjava podana, sem bil že čisto suh, a rahlo me je pričelo zebsti zato sem se četudi suh pričel drgniti z brisačo. Skoz okno je dišalo po mehkem, ljubeznivem času. Bil sem docela zaljubljen, sleherna reč mi je utegnila ugajati.
Okoli osme zvečer sem stopil na troljebus za Center; tudi troljebus je bil skoro prazen, dasi je bilo zunaj vsepovsodi mnogo ljudi. Bil je pač zelo poseben dan, pa čisto nič drugega. Izstopil sem pri Kozolcu (bivši Bavarski dvor). Mesto je sijalo nekako na podoben način kot o večerih pred Novim letom. Opazil sem, da ima veliko avtomobilov češko registracijo. Za ene teh avtomobilov se je videlo, da Ljubljano samo pasirajo in brzijo proti domu ali pač nekam proti severu, za nekatere pa je bilo jasno, da se kar tako, iz obupa potikajo gor in dol brez cilja. A naj je bilo na ulicah ljudi kot na predprazničen večer, bila je v atmosferi resnobnost in velika svečanost. Malone se sploh nihče ni nasmehnil. Ljudje so bili vzravnani, togi in plemeniti v tesnobi trpljenja. Morda je zanimiva podrobnost, da na pločnikih nisem zasledil mastnih izpljunkov; tudi drugače je ulici vladala izjemna snaga. Nekdo, ki me je po nerodnosti sunil, se je glasno in spoštljivo opravičil: »Oprostite, prosim!« (Komu se tole poslednje zdi deplasirano, saj, kot misli, ni nič izrednega, če se ti za nerodnost kdo vljudno opraviči. A znova zatrjujem, da je bil ta večer ton slehernega giba uglašen na vsesplošno zdušje, ki je vladalo.) Po vogalih so nemo postajale mračne gruče mlajših moških. Žensk ali deklet sem opazil jako malo med ljudstvom, prav tako tudi otrok in starčkov ne. Kadar je ulični sicer pridušeni hrup malo jenjal, se je z neba začulo bobnenje letal; tedaj sem bil brez kake posebne misli prepričan, da gre za vojaške transporterje, zdaj pa me vse bolj drži misel da je šlo le za številna potniška letala, saj je znano, da se je v tistih dneh število turistov v Jugoslaviji znatno zmanjšalo.
Ob 22. uri sva z zaročenko obiskala gostišče Pri Mraku. Na vrtu, ki je bil skoraj brez gostov, sva popila nekaj piva. Ko sva odhajala, se je iz one posebne sobice za zaključene krožke, ki jo gostilna tako redkokdaj pusti v promet, slišalo petje. Vse je bilo temačno in zamolklo, od ondi pa je svetila medla leščerba in se je razločno in iz vseobsezajoče tišine čulo prepevanje slovenskih žalostnih pesmi. Meni osebno je bilo to smešno, a vem, da je bilo v tistem spokoju in turobnosti neskončno veliko žalosti ob pričakovanju neizbežnega najhujšega. V enem samem hipu, ki pa mi je od vsega tedanjega ostal žal v najbolj medlem spominu, se mi je dozdelo, da v čumnati pod leščerbo in v žalostinki slovenskih fantov sedijo med ostalimi za mizo, ki je bila morda na nek poseben obupani način malo polita s cvičkom, Boris Kidrič i Leon Rupnik, Stane Kavčič i dr. Korošec, Dušan Pirjevec i Vladimir Pavšič; bilo jih je še mnogo slovenskih fantov, in vsi so bili objeti v tem otožnem, nemočnem, a vdanem skupnem strahu pričakovanja, da v sobico pripelje boljševiški tank, ter jih z aziatsko neusmiljenostjo zmendra v eno samo kašo.
Jaz pa sem nekronano nočil pri dekletu, ko sem se prej očedil in preoblekel, zunaj pa so vso noč prek neba bobnela letala in iz daljave je bilo slišati hreščeče hrzanje tankov, naših, partizanskih tankov, ki čujejo nad najinim slovenskim domom.
In tedaj mi je vso noč dišalo po ubitju.
