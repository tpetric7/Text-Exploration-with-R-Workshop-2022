Dan po prazniku ni bil podoben nobenemu drugemu dnevu. Namesto v službo se je Dimitrij navsezgodaj odpravil k Tilly. Spremljal ga je Žorž, zato se mu ni bilo treba bati, da bi se izgubil. Žorž je slučajno tudi vedel, v kateri ulici stanuje Tilly. Namero, da jo misli obiskati, mu je Dimitrij razkril šele med potjo, a vseeno ni bil niti najmanj presenečen. Dimitrij se celo ni mogel znebiti vtisa, da ve o njegovi poti več kot on sam. Žorž spet ni pozabil hvaliti Tilly in smejal se je tako od srca, da je nekaj dobre volje prešlo tudi na Dimitrija, ne da bi mogel ali hotel razglabljati o globljem pomenu Žoržovega obnašanja. Jutro je bilo sveže, hladno, on pa spočit in poln moči, prav malo mu je bilo mar, čemu ga kliče Tilly in kakšno presenečenje mu spet pripravlja. Računal je, da bo prost vsaj do srede popoldneva. Odšel bo na glavni trg in počakal Danuško. Bolj kot vse drugo si je želel njene bližine in v sebi ni dopustil nobene možnosti, da se upanje še ta večer ne bi izpolnilo.
Blizu Tillyne vile, vendar še toliko vstran, da ga od tam ni bilo mogoče videti, se je Žorž kratko in brezbrižno, kakor je bila njegova navada, poslovil. Dimitrij se je zlahka znašel sam. Vila je stala v vrtu, nekoliko odmaknjena od ceste, ograjena z gosto in visoko železno ograjo, ki je odločno zavračala vsako misel, da bi jo bilo mogoče preplezati. Opečnato rdeča barva zidov se to jutro ni prav nič skladala z okolico. Breze v vrtu so bile črne, le vrhovi so bili obarvani z lepljivo rumeno barvo. Mlada angleška trava, ki je gosto poganjala iz mulja, je bila čez noč steptana. Sledovi velikih okovanih čevljev so bili že od daleč vidni vsakomur, ki bi pokukal skozi ograjo. Po dvorišču, kjer pesek že zdavnaj ni bil več bel, se je podil trop irskih setrov. Bili so nemimi in v očeh jim je gorel ogenj nezaupanja. Od daleč se je vila zdela nizka, komaj enonadstropna, zdaj pa, ko je stal pred njo, je bila visoka in nedostopna. Nikjer v okolici niso bile stene tako navpične kot tu, morda tudi zato, ker so bile popolnoma gladke, brez slehernih okraskov; na tej strani proti cesti tudi brez oken. Čeprav strehe ni bilo videti, se je zdelo, da je ravna. Robovi so bili sicer obrobljeni s pločevino, toda za njimi je morda zijala praznina, zunanji zidovi so lahko segali čez njo.
Soseščina je bila vsa v vrtovih in prav na nasprotni strani ceste je bilo videti številne grmiče resede. A tam je bila trava nedotaknjena, rosa se je še lesketala na njej. Na geometrično zravnane gredice že dolgo ni bila stopila človeška noga. Na pesku je tu in tam že poganjal plevel in na vlažnih prizidkih so čepele temno zelene kepice mahu. Tišina je bila tako popolna, da si Dimitrij ni upal niti zakašljati. Na tem kraju ga je pogum polagoma, toda vztrajno zapuščal. V vilo je nameraval vstopiti brez oklevanja, a se je hitro premislil. Vrata na vrt so bila le priprta, toda tisti hip, ko se jih je dotaknil, se je ob njih nagnetlo vse gosto psov. Niti eden ni zalajal ali zarenčal, toda odpirali so gobce pritajeno in grozeče, kot da ga bodo zdaj zdaj popadli. Prav tedaj pa je na ograji zagledal gumb in naglo pritisnil nanj. Zaman je prisluškoval, če se je v notranjosti oglasil zvonec. Poskusil je še dvakrat, trikrat, a brez odmeva. V zadregi se je ozrl tudi po sebi in ugotovil, da je še ves neurejen: suknjič pomečkan in odpet, hlače brez robov, čevlji prašni in že močno zdelani. V enem samem trenutku seveda ni bilo mogoče nič spremeniti. Nekje na zadnji strani vile so se že sunkovito odprla neka vrata, izza vogala se je prikazala sključena starka in se z drsajočimi koraki napotila naravnost k njemu. Mimogrede je z nepričakovano močjo in spretnostjo sunila v vamp nekaj psov, ki so se potem cvileč opotekli v ozadje. Vhod je bil prost, preden se je Dimitrij zavedel. Šele tedaj je starka, ki mu je sključena, segala komaj do kolen, dvignila pogled. Njene veke so bile modre in brez trepalnic, ustnice nabrekle in viseče.
– Kar za menoj! ga je povabila z bodrim glasom.
Dimitriju se je beseda zataknila v grlu. Sledil je starki preko dvorišča in se neprestano oziral okoli sebe, od kod se bodo pripodili psi. Če bi zdaj planili nanj, se jih ne bi mogel ubraniti. Toda izginili so brez sledu. Starka ga je peljala v kuhinjo, ki je presenečala po svoji preprostosti. Razen črnega štedilnika, ki je bil zdaj hladen, in nekaj polic z osmojeno posodo, je bil tu samo še kamin, v katerem so se cmarila debela smrekova polena. Prostor je bil mrzel in toplota, ki je puhtela iz kamina, je bila več kot blagodejna. Starka je sedla na nizko pručko, se zgrbila in se zatopila v ogenj, Dimitrij pa se je grel stoje, naslonjen na zid. Novo okolje in starka ga nista več motila, lastna ravnodušnost mu je celo povzročala nekaj ugodja.
– Prišel si k Tilly, je čez nekaj časa spregovorila starka. Njen glas je bil prostodušno domač, vsakdanji, kot da prihaja nekje iz spomina.
– Prezgoden si, ker je že odšla, pa se bo kmalu vrnila. Naročila je, da počakaš. Naša Tilly si daje kar preveč opravka. Neprestano je kje zunaj. Jaz pa naj se sama ubadam doma ... Pozabila sem jo vprašati, s čim se ti, fant, pravzaprav ukvarjaš ...?
– Vse to, mamica, je kar preveč zamotano, da bi me razumela, je Dimitrij poprijel njen lahkotni ton. – Delamo, delamo, kar naprej nekaj delamo. Saj veste, da so stvari, o katerih ni lahko govoriti, a so vendar zelo važne, važnejše od tistih, o katerih kar naprej razpravljamo ...
– Pa ne delaš tudi ti s Tilly?
– Delam blizu nje, mamica ...
– Glej, koliko vas je, samih krepkih fantov. Pa si zadovoljen? Je naporno, kaj?
– Veste, jaz sem še novinec ...
– Sveže nabrušen, kaj? Hihi, poznam vas ... Vedno na nogah, ob vsaki uri pripravljeni. Dovolj mi je, če pogledam Tilly. Na pol živa prihaja domov in še tu si ne da miru. Vsi ji moramo pomagati, celo jaz. Otroka jo komaj poznata, in kadar pride sin, je gotovo ni. Ni čudno, če je prepir v hiši in jo včasih tudi pošteno naklesti. Saj ne zasluži drugega mrha, kot je ...
– Otroka morata biti že velika, je navrgel Dimitrij.
– Krepka fanta sta, je pritrdila starka. – Že zdaj odležeta za odraslega moža. Včasih, kadar so psi lačni in razdivjani, ju vržem mednje. Brez oklevanja se spopadeta z njimi. Grizeta in grabita z nohti, te imata posebno razvite, velike in ostre ... Sin sploh ne dovoli, da bi jih jima strigli. Nič ne pretiravam, vselej zmagata. Zadnjič se je mlajši tako zagrizel v vrat eni od mrcin, da mu je otrpnila čeljust in je ni mogel razkleniti. Šele brce v zadnjico so mu pomagale. Potem je bil seveda ves zamazan, obleka se mu je kar lepila na kožo, a je ni hotel preobleči. Smrkavec že ve, kaj je junaštvo. Predel je okoli mene in se mi dobrikal. Pri ognju je kmalu začel smrdeti in sem ga morala s silo nagnati v kopalnico. Tak je, lump. Dobro ju poznam oba in vem, kam je treba pritisniti ... Vidiš, jaz takole klepetam, ti pa čakaš ... Kavica bi se ti prilegla, kaj? Takoj jo bom pristavila. Imam tisto, pravo. Ne kuham je ob vsaki priliki, le kadar pri nas dolgo delajo. Tako, do opoldne ...
– V jutranjih urah je človek najbolj negotov, je rekel Dimitrij.
Starka je vstala in oddrsela k polici, pritrjeni na nasprotni strani. Prinesla je vode v bakrenem kotličku in ga postavila na žerjavico. Kmalu je v njem zaklokotalo. To je Dimitrija zdramilo, da je začel pozorneje ogledovati ognjišče in njegovo okolico. V kotu, kjer ogenj že dalj časa ni gorel, je bilo prislonjenih več kratkih železnih drogov z lesenimi ročaji, ki so bili na spodnjem koncu oblikovani v nekakšne pečate. Znamenj na njih sicer ni bilo mogoče videti, vendar je Dimitrij sklepal, da so podobna zrcalnim slikam črk. Na tem razširjenem koncu je bilo železo belo, kakor da je bilo že mnogokrat razbeljeno v ognju. S podobnimi napravami so včasih na divjem zapadu žigosali konje.
– Moral si jih opaziti, ga je starka spregledala že čez nekaj trenutkov. – Pozabila sem jih pospraviti. Ni potrebno, da bi bili vsakomur na očeh, čeprav k nam nihče ne zahaja na obiske. Ni mogoče zaiti, le povabljen si lahko ... Pa nič hudega. Vsakdo dobi svoje znamenje na kožo. Večini ga pritisnemo kar na obraz. To je najbolj praktično. Potem vsaj veš, s kom imaš opravka. Nekateri pa jih rajši nosijo skrite pod obleko. Ti se potem morajo pogosto slačiti ... Takšne so pri nas navade, sine ... Tudi ti boš dobil svojega. Zato si prišel, kajne? Starka je dvignila oči in se z njimi zaustavila na negibnem Dimitrijevem obrazu. – Mislila sem, da že imaš svojo podobo ... Zmotila sem se ... Saj te prej tudi nisem natančno pogledala ... Oči me varajo ... Nič ne de ... Tilly že ve, kaj dela.
– Tilly me je povabila, je pritrdil Dimitrij.
– Mogoče je danes sploh ne bo. Lahko se zgodi, da so jo zadržali. To ni nič neobičajnega ... Potem se ne izplača čakati. Tudi drugi prihajajo večkrat. Postopoma ... Prvič po ulici, drugič do vrtnih vrat, potem ogledujejo mrcine, povabim jih v kuhinjo, naslednjič pa jih že gostim s turško kavo kakor zdaj tebe. Naj vidijo ... Ti si opazil že prvič. Priznaj, da tudi zato, ker sem te pustila tako daleč. Se vsaj ne boš pritoževal nad sprejemom ...
– Pri meni, mamica, gre sploh vse zelo hitro. Razen tu ...
– Pri nas?
– V tem mestu. Pritožujem se vseeno ne. Še ne. Morda pozneje. Pri vas pa mi je celo všeč. Počutim se kot doma. Rad bi še nekaj vprašal: Če že moram imeti neko znamenje, ali ni vseeno kakšno, ali pa je morda določeno, da prav eno izmed teh, ki jih vidim tu?
– To je odvisno od tvoje narave.
– Telesne muke slabo prenašam. Morda bi se našel kakšen posreden način?
– Muke niso zato, da bi jih prenašali, temveč da jih občutimo. Če jih preneseš, to je tvoja stvar. Pravzaprav pa niti ne boš vedel, kdaj ti bodo vtisnili znamenje. To bo tedaj, ko boš pri Tilly. Pri njej ... So pa še drugi načini in drugačne priprave. Vseh nimam tu. Dosti preveč sprašuješ. Saj ne rečem, da ti ne bi hotela odgovoriti, le kažeš, česa vsega ne veš, a kazalo bi vedeti. Molčati te tudi še niso navadili. To so vendar tvoje osebne zadeve.
– Točno. Notranje zadeve. Sam sebi se čudim, da se nisem domislil že prej. Vaša kavica je imenitna. Izhlapela je popolnoma. Pridružujem se vašemu mnenju, in če ne nasprotujete, bi se počasi poslovil. Oditi pa ne morem brez vas. Psi, ki stražijo hišo, bi me hitro zavohali. Mrcine, gotovo imajo dober rodovnik in nobenega razumevanja za takšnega, kot je moj. Sestradane so, popadljive, nenegovane. Ne bi jim rad prišel med zobe.
Nihče mu ni odgovoril, in ko je natančneje pogledal starko, je bil prepričan, da spi. Glava ji je slonela na kolenih, roke pa so ji mrtve, negibne visele do tal.
– Grem, je za vsak primer še enkrat ponovil.
– Nikamor!
Za hrbtom je zaslišal ljubezniv ženski glas, ki pa ga ni prepoznal. Sunkovito se je obrnil. Na pragu je stala Tilly, v domači halji in copatah. Prijazno se je smehljala, vendar na nov način, in si neprestano popravljala ovratnik, ki je samogibno lezel narazen ter odkrival belo, napeto kožo. Tudi ko se je prestopila, se je izpod halje zablestela golota. Dimitrij je to seveda opazil. Med tem sta se njuna pogleda celo srečala. Ona je zardela, kar pa je bilo zanj popolnoma razumljivo, saj jo je opazoval povsem neprizadeto.
– Že sem bil prepričan, da sem prišel zaman, je po nekaj sekundah molka spregovoril Dimitrij.
– K meni nikoli ne prideš zaman. Pojdiva! Po prstih in pazljivo, da se ne prebudi mati.
To opozorilo je komaj imelo svoj smisel, kajti tla v kuhinji so bila prekrita z mehkim gumijem, v katerem so se koraki popolnoma udušili, v predsobi pa z debelo volneno preprogo, v katero se je noga pogrezala do gležnja. Tilly je odprla ena od vrat, ki jih je bilo v predsobi več in tesno skupaj. Vstopila sta v prostrano sobo, ki sta jo osvetljevali veliki okni, od zunaj zavarovani z gostimi železnimi križi. Dimitrijev pogled se je najprej ustavil na njih. Glede na prostor, ki bi ga morali osvetljevati, sta bili majhni. Pričakoval je, da bo videl vrt, drevesa, sosednje dvorišče in strehe drugih vil, toda razgleda ni bilo. Kakor da stoji pred nevidnim zidom, preko katerega je svetloba po ovinkih prihajala do stekla. Nenavadne so bile tudi stene, previsoke, pohištvo pa nizko, povsem pri tleh. Izjema je bilo le stojalo pri vratih, visoko kaka dva metra in polno najrazličnejšega orožja. Dimitrij je stopil tja in si ga začel ogledovati. Naštel je deset pušk, tri brzostrelke in en mitraljez. Še bolj zanimiva pa je bila zbirka nožev, sabelj in ročnih bomb. Medtem ko si je ogledoval bleščeče čisto in niti ne naoljeno orožje, je Tilly stala sredi sobe in z blagohotno naklonjenostjo spremljala vsak njegov gib. Dimitrij se ni mogel zlahka ločiti od orožja. Vzel je v roke eno od brzostrelk in jo skušal razstaviti.
– To so puške načelnika Edvina, ga je opomnila Tilly.
Zdaj je Dimitrij lahko v hipu odstopil od svoje namere. Orožje je postavil nazaj v stojalo, si otresel roke, kot da so polne prahu, in se obrnil k Tilly.
– Sedi!
Z roko mu je pokazala k mizi, sama pa se je zleknila na enega od dveh divanov, ki sta bila postavljena pravokotno drug k drugemu nekaj korakov vstran. Ko je ležala, je halja sploh ni več ubogala. Kar sama je polzela z nje. Čeprav jo je pogosto popravljala, je imela eno ramo kar naprej razgaljeno, a tudi med koleni ji ni uspelo niti za hip zakriti nežne beline.
Dimitrij je čutil za dolžnost, da jo je od časa do časa pogledal, nato pa se spet prepustil razgledovanju sobe. Tu je bila vsaka malenkost lepa, nova in brezhibna, pravzaprav še nerabljena, nikjer niti sledu prahu, a vseeno nekaj ni bilo prav. Ta popolnost ni bila privlačna, mir grozeč, čistoča upadljiva, prostor preveč prostran, neresnična celota. Moral je misliti na zadrego, ki se ga je bila polastila na cesti, na priprta vrata, na trop irskih setrov, ki so popadljivo režali vanj, na starko in na kuhinjo ... Kaj se mu je pravzaprav pripetilo? Kaj se dogaja z njim? Ko pa je ta neresničnost tako vztrajna in neodstranljiva, pravzaprav edina resničnost ... Kje so zdaj psi ... Steptana trava na vrtu ... Reseda onkraj ceste ... Od sonca orumeneli zidovi ... Poletna jutra. Jesen v tem mestu ... Služba, ki je tega dne ni treba opravljati, žena na divanu ... Spomin na Dunjo, želja po Danuški ... Kam z vsemi temi svetovi, ki obstajajo vsi hkrati, a jih vendar spet ni. Ni Tilly, le eden njegovih predstojnikov, čigar pooblastil še ne pozna. Ni starke, saj je zaspala. Ni nesvoboden in omejen. Še nikoli ni prebival v tako razsežnem prostoru. A vendar je obdan s stenami, ki sicer prepuščajo svetlobo, ne dovoljujejo pa pogleda na sonce niti na zelenjadni vrt v soseščini. In Tilly? Kaj počenja ta obraz na njenem telesu? Toliko grenkobe se je nabralo na njem, da mora dolgo strmeti vanjo, če hoče odkriti vsaj nekaj, kar bi ji lahko dajalo mik. Včasih vendarle grdota postane privlačna. Čemu ne? A zakaj?
– Mnogo pušk ima načelnik Edvin, je rekel čez čas in se s pogledom spet ustavil na orožju. – Dobro so ohranjene in vse so še uporabne.
– Brez tega ne gre. Moška stvar ..., je suho odvrnila Tilly. – Jaz se ne ukvarjam z njimi. Nisem se jih še dotaknila ...
– Lahko bi prišle v roke otrokom. Fantje so divji na orožje.
– Da, včasih.
– Slišal sem, da imate dva.
– Saj. Edvinova sta ...
– Vaša ne?
– Ne, jaz sem ju samo rodila, a nikoli ne bo priznal, da imam do njiju vsaj toliko pravice kot on ... V resnici je tudi nimam. Od kod bi izvirala? Iz enostavnega dejstva, da sem ju rodila? Če bi bilo tako preprosto.
– V naših krajih, je glasno razmišljal Dimitrij, – je to nekoliko drugače. Mož in žena imata enako pravico do otrok, žena celo večjo ...
– Jaz nisem Edvinova žena ...
– V službi sem slišal. Spet so me napačno obvestili ...
– Res, govorijo ... Premalo poznajo Edvina. On ni kot drugi. Tudi med načelniki je izjema. Če bi stalno živel tu, bi morda postal enak vsem ostalim. Toda on potuje, službeno, privatno. Pri ljudeh, kot je on, tega sploh ni mogoče ločiti. Živi drugje ... Z njim sem poročena, toda njegova žena ... Vsak naj se imenuje tako, kot v resnici. Tudi ti ... Edvina poznam že od mladih nog, brez pretiravanja. Preden sva začela hoditi v šolo, sva se že igrala skupaj v enem od naših predmestij. Bil je svojeglav otrok in drugi ga niso marali. Tudi pozneje se ni spremenil in v šolski dobi je bil na našem koncu eden najbolj znanih pretepačev. Vodil je svojo druščino in od nje zahteval popolno pokorščino. Kdor bi se mu upiral, bi občutil njegovo trdo pest. Zato se mu niso upirali. Deklet ni maral ... Divjaška doba ... Pozneje, da, pozneje me je potreboval. Kakšni časi ... Smrt je prežala nanj na vsakem koraku. On ni bil samo pogumen, preziral je nevarnost. Tedaj me je najbrž imel zelo rad. Tudi jaz sem živela samo zanj. Priznam, tudi jaz sem njega uporabljala ... Spremljala sem ga na vsakem koraku, bila sem mu pomočnica v najbolj tveganih podvigih. Vedno je uspel. Ne trdim, da zaradi mene. Svojo nalogo je opravljal premišljeno in imel je zveste tovariše, ki so zanj tvegali vse. Njih ni več. Odšli so, in sedaj moramo o njih misliti samo dobro in lepo. No, prehitevam sama sebe ... Ne bi si rada pripisovala zaslug, ki mi jih ni še nihče oporekal. Znano je, da sem Edvina nekajkrat rešila, toda to dejstvo pomeni zanj komaj kaj več kot nič. Trdi, da ni kriv, če še živi. To je sicer razumljivo, a si še nisem pojasnila zakaj. On mi tudi ne da, da bi bila pred njim nekaj, ker tudi sama nočem. Dobil je največja priznanja. Malo manjšega priznanja ni. Si ali nisi? Tako se je zgodilo, da jaz nisem. Vsi vedo to, ne vedo pa, kaj sem. On je to vedel, čeprav ni priznal. Če je hotel slavo, je moral vzeti tudi mene. Kajti jaz bi edina lahko okrnila njegovo slavo. To se sicer ni moglo zgoditi, ker sem se mu vedno podrejala, toda on ni zatrdno vedel, kaj pri meni lahko tvega. Zato ni tvegal nič in se je poročil z menoj. To ni smešno, to je točno. Še sedaj ne opazi, da ga nimam rada. Do tega spoznanja sem se dokopala le polagoma, a je zdaj že povsem utemeljeno. Prevelik je, preveč slaven, preveč nečloveški. Njegova dejanja so presegala fantazijo mladega dekleta, vendar sem že tedaj čutila njegovo tragiko in svojo majhnost. V mislih sem ga bila že žrtvovala. Bila sem prepričana, da mora plačati za svoja dejanja najvišjo ceno. Preveč so nenavadna, da jih ne bi bilo treba z ničimer odkupiti. Toda ne. Živel je dalje in moj odpor se je razvijal v gnus. Če ga ne bi bilo več, bi ga pa seveda neutolažljivo objokovala. Ni mi bilo dano, da bi trpela zaradi njega, trpeti moram z njim. To je razlika, ki jo je treba doživeti. Jaz sem jo, ne da bi on opazil, kako je z menoj. Bil je vzvišen nad mojim razpoloženjem in moje misli zanj niso mogle biti zanimive. Ves se je posvečal delu in drugim ženskam, kajti prepričan je bil, da za mojo srečo zadostuje, če sem lahko v njegovi bližini. Dobesedno tako ... A ne kadarkoli, temveč samo tedaj, kadar želi on. Na srečo je to preteklost, toda kakšna preteklost je to bila in kakšna sreča je to sedaj? Ali razumeš, kaj ti pripovedujem in zakaj?
– Ne, je brez pomisleka odgovoril Dimitrij. Tilly že nekaj časa ni več poslušal. Njega je zanimalo, kaj je zunaj. Dvakrat ali trikrat se mu je celo že zdelo, da se je v kuhinji nekaj zganilo. Morda koraki, morda je samo zazvenelo železo.
– Na kaj se potem nanaša tvoj odgovor?
– Na vprašanje.
– Ali po vsem tem, kar sem doživela, ne zaslužim malo več pozornosti in spoštovanja?
– Jaz ne trdim ne eno ne drugo, razen če bi izrecno ... Samo povezujem, kar sem slišal...
– Poskusiva drugače? Ti je všeč ta hiša? Bi hotel živeti tu?
– Ne razumem vprašanja.
– Ne veš, kaj pomeni, živeti v tej hiši?
– Ne, je odkimal Dimitrij.
– S kako žensko?
– Ne. Kajti to lahko pomeni zelo različne stvari. Razen tega imam svoje cilje. Živeti nameravam mimogrede, življenje domnevam, kajti šele tedaj se vse prične ...
– Zdaj te ne razumem jaz. Zberi se vendar! Hočeš nekaj odkloniti, jaz ti pa nisem še ničesar ponudila. Zastavljam ti vprašanja ...
– Da. Še vedno pa mi ni jasno, zakaj sem bil povabljen v to hišo. Obenem priznavam, da se tu ne počutim najbolje. Ta del mesta ni preveč zdrav. Že na ulici sem čutil nekakšen zadah, ki me je pritiskal k tlom. Morda je to odvisno tudi od časa ...
– Povabljen si bil službeno, in temu ni kaj dodati. Pogovorila se bova, kot je bilo sklenjeno. Ali nisi obljubil, da boš ta dan posvetil samo meni? Zakaj si to želim? Do tebe gojim neko posebno nagnjenje, ki pa mu spet ne gre pripisovati velikega pomena. Pri ženski, kakršna sem jaz, bi o ljubezenskih čustvih komaj še mogli govoriti, razen v enem smislu, ki ti bo pa ostal za vedno tuj. Je pač tako, ni moj interes, da bi ti povedala vse. Vprašati tako ne boš znal. Raje se pomeniva o tebi ... Do zdaj sem s teboj še kar zadovoljna. Zdi se mi pa, da boš napravil vse, da bi se izmaknil mojim načrtom. Izpolnila bom svojo dolžnost, nič drugega.
– Saj je zanimivo, je počasi, razmišljeno odgovoril Dimitrij. – V mladosti je vse tako prekleto jasno: vrednote, cilji, načrti ... Vprašanje so samo leta. Ko jih boš dopolnil, se bo izpolnilo. Svet je poln možnosti, na vse strani odprt. Samo poleteti je treba ... Pozneje se marsikaj spremeni. Odkriješ, da so tu še drugi. Povečini na videz zelo ravnodušni, a ne moreš napraviti niti koraka, ne da bi zadel ob koga od njih. Prepričanje, da hočejo vsi isto in da je tu vse samo zaradi njih, postane brezpredmetno, kajti to nikogar od njih ne zanima. Morda pretiravam, a vezi med ljudmi se prepletajo po nekih skrivnih, nerazumljivih poteh. Vselej imaš opraviti samo s posameznikom, za njimi pa je še nekaj, kjer so si celo sami sebi tuji. Nihče te ne ovira, a si oviran. Prizadevaš si, a v prazno. Lahko se zgodi, da počasi sploh ne veš več, kaj bi še počenjal. Čimbolj razvrednotiš posameznika, čim globlje seže spoznanje o njegovi naravi, tem bolj si zaskrbljen za usodo celote. Kot da bi ta ne bila sestavljena iz posameznikov ... Prišel sem do tod. Toda zavest, da je treba delovati, spreminjati in se obenem oblikovati, mi je dala trdne temelje. Hotel sem le pojasniti, kako malo važno je vse ostalo.
– Prepričljiv ravno nisi, je odvrnila Tilly in se do vratu prekrila z lahko volneno odejo. Potem se je s spretnimi gibi osvobodila halje. Odeja je nenadoma postala prekratka, da bi jo vso prekrila. Ramena so ostala gola. En sam pogled nanje je Dimitriju povedal, da so lepo oblikovana. Seveda pa se pri tem barva njenega glasu ni niti najmanj spremenila:
– Pri tebi se ne morem znebiti vtisa, da ne živiš zaradi življenja samega, temveč zaradi zanimivosti. Sam si že na pol priznal, da je tako. Življenje je zanimivo, to so tvoje besede ... Poudarek na »zanimivo«. Morda so moji sklepi preveč daljnosežni, toda ti sam mi daješ oporo zanje. Nisem še prepričana ... Še imam čas ... Ali se ti zavedaš posledic takšnega mišljenja? Če je življenje samó zanimivo, tedaj ga živiš le zaradi zvedavosti, zato da bi ga raziskoval. Oboje je zgrešeno. Ni ga treba raziskovati in zvedavosti se moraš varovati. Te modrosti sicer niso moje, pametni ljudje so si jih izmislili, in za ljudi imajo svoj pomen. Prepričani so, da jim tudi jaz služim, a ne bi mogla izjaviti nič določenega. Ne vprašujem in ne pritrjujem. Oni sami me skušajo pojasniti. Kot da bi tu bilo treba kaj pojasnjevati. Nekaj pa drži. Kdor živi zaradi zvedavosti, je blizu končnemu ... Saj te ne moti moje leporečje? Biti blizu končnemu, pomeni biti blizu mene. Takšni moški ne privlačijo. Govorim na splošno in iz tega, kar sem rekla, ni mogoče zaključiti, da zaničujem ženske. Toda one se mi približajo po drugi poti: One obupavajo. Njihov obup je dokaj enostaven, a vseeno nerazložljiv. Zato pripadajo meni ... Gubančiš čelo ...? Pomeni to, da mi ne slediš? Najbrž me zelo spoštuješ, pa si pričakoval, da sem bolj urejena, da je pri meni vsaka misel na svojem mestu, vse utemeljeno ... Tudi to je zmota, kot je zmota vse drugo, obratno ... Drugačna sem. Morda me boš kdaj spoznal. Poskušaš ostati ravnodušen, neprizadet. Bojiš se me in se mi izmikaš, v resnici pa me imaš rajši, kot si pripravljen priznati. Slutim, da ves težiš k meni ...
– Zakaj? je hladno in tuje vprašal Dimitrij.
– Zakaj? To tudi meni ni jasno. Tudi sam bi se moral toliko poznati, da bi mi lahko odgovoril. Toda ne ... Trmasto vztrajaš pri nečem drugem. To me je presenetilo in postala sem pozorna nate. V svoji preteklosti sem skušala odkriti razloge za tvojo sedanjost. Nič posebnega ta tvoja zgodovina, na katero se toliko zaklinjaš. Desettisoči imajo enako, a ravnajo drugače. Moje raziskovalne sposobnosti so me izdale. Najbrž je v tebi še neki činitelj, ki ga nisem upoštevala. Vselej ista pesem ... Vztrajaš pri svojem sistemu. Ves si se oprijel nekega načrta. Pripel si si ga v gumbnico in z njim povsod izsiljuješ vstop. Pozabljaš na čuvarje vhodov! Čemu tako?
– Če je to res razgovor, smem nekaj dodati tudi jaz. Lahko celo trdim, da sem bil izzvan, zato smem vračati v istem tonu. Prisilili ste me razmišljati o dveh vprašanjih: Kdo daje nekaterim pravico tako brezskrbno, neprizadeto in vzvišeno soditi o vrednosti drugih? Če si jo jemljejo sami, so žrtev usodnega nesporazuma. Pozabili so na svojo človeško naravo, ki ne more obsegati nič drugega kot vse tisto, kar vidijo v drugih. Tako bi na vsako vprašanje morali namesto odgovora dobiti isto vprašanje ... Če ni tako, in jih je nekdo pooblastil, bi morali vprašanje zastaviti tudi njemu. Tako naprej ... Vsem. Dalje: Omenjeno je bilo »končno«. To je nesmisel. Za sedanjost gre, za zdaj, za tu ... Za posameznikov odnos do tega ...
– Tudi moje pritrdilo ničesar ne spremeni.
– A zakaj nekaj ne storimo? Čemu oklevamo? Prav zato sem prišel. Zaenkrat sem sicer še popolnoma nedejaven, a postajam nestrpen. Vi pa imate lep položaj, če bi zastavili le del svojega vpliva ...
– Res je, da jih v nekem smislu upravljam, a jim tudi služim. Za nje sem samo sredstvo.
– Prekleto je veselo v tem kraju!
Dimitrij je naglo vstal, potisnil roke v žepe in se namenil proti oknu. Moral je mimo Tilly. Prav tedaj se je malce dvignila, in odeja ji je zdrsnila globoko navzdol. Že je bila razgaljena do pasu. Dimitrij je vztrajno strmel skozi okno, ne da bi zunaj karkoli opazil. Neoprijemljiva siva ploskev je bila vse, kar je nudil razgled ...
– Nesmisel! je skoraj zakričal Dimitrij. – Njegova modrost in nasveti inšpektorja Kosa lahko služijo samo njemu. Jaz jih ne potrebujem. Ne iščem svojega mesta med vami. Nisem prišel, da bi služil komu od vas, temveč stvari. Ne spletkarim, a me skušajo onemogočiti, ali vsaj podrediti. A ne podrediti v smislu hierarhičnih stopenj, ki pri vas obstajajo. Te me same po sebi niti ne motijo, pripravljen sem jih sprejeti kot dejstvo. Pripravljen sem izpolniti vsa navodila ... Hoteli ste me presenetiti z nekim posebnim redom, ki naj bi vladal pri vas. Višjim redom, ki ni vselej tudi razumljiv, da ne rečem: razumen. Upognil sem koleno pred njim in še sem ga pripravljen upogniti. Nekaj pa me vznemirja. Vsak red in vsa načela so za vas le pretveza. Postavili ste jih zato, da jih kršite. Veljali naj bi za tiste, ki so preplašeni, a oznanjajo pogum. Teh ni malo, a jaz ne spadam mednje. Maščujejo se vam na svoj način: Bojazen spreminjajo v udobje in skušajo vzpostaviti tak red, da bi tudi oni nekomu zbujali tesnobo z lastnim bremenom, bi radi zlomili tuja ramena. Zdi se mi, da uspevajo. Kadar ne, pa modrujejo kakor Žorž. V resnici gre za nekaj povsem drugega ...
– Iz tega sklepaš ...?
– Ničesar. Nimam časa ... Nekatere stvari se mi razjasnjujejo šele zdaj ...
– Tvoji prihodnji sklepi ne bodo manj zanimivi od sedanjih. Prav rada bi se z njimi seznanila ... Tilly je govorila mirno, neprizadeto. – Ampak, če sva že začela z očitki, jih nikakor še ne more biti konec. Prišel si s samozavestjo poslednjega pravičnika. Pripisuješ si pomen, ki ga nikoli ne boš imel. Že tvoja osamljenost dokazuje, da nimaš prav, vsaj s stališča sedanjosti, prihodnost pa že sicer ni tvoja. Tu bi lahko najin pogovor zaključila, kajne? Prav imamo mi. Morda nam hočeš očitati ravno to? A kaj potem? Ne želim, da bi krenila v to smer, čeprav bi bila razumljiva in je morda resnična. V svoji preproščini pozabljaš na druge možnosti. Če te bom opozorila samo na eno od njih, to ne pomeni, da je edina. Ali nam dovoliš, da imamo svoj sistem? Si napravil vse, da bi ga razumel? Saj sploh nisi imel možnosti, da bi ga spoznal, ker ga držimo v tajnosti. Priznam, da tudi jaz ne vem vsega, a to me ne vznemirja. Predvsem pa me to ne ovira pri delu. Ne zbuja mi dvomov. Jaz zaupam ...
– Zadnje razumem kot očitek, ki pa ni upravičen. Sem mar pokazal premalo zaupanja? V vseh teh dolgih letih?
– Nič ni mogoče reči o prihodnosti. Oba nekoliko pretiravava. Vrniva se k dejstvom: Smo te poklicali? Si prišel? Si tu? Če še nisi mogel začeti z delom, kot bi rad, to je zgolj tehnično vprašanje. Pri obsežnosti naših nalog in pri zapletenem mehanizmu, brez katerega ne moremo, je takšen premor nujen. Razumeti moraš, da je treba prej še marsikaj urediti.
– Če so to vsa dejstva ...
Ob tem pomisleku, ki je bil izgovorjen glasno in s poudarkom, se je Tilly začela krčiti. Izkazalo se je, da je odeja zadosti velika, da se mora vsa pokriti z njo, celo čez glavo. Dimitrij je bil prepričan, da zadnjih besed niti ni slišala. Kajti ko je spet pokukal izpod odeje, ji je na obrazu igral sproščen otroški nasmešek, v katerem je zaman iskal sledove zle misli. To je trajalo le kratek hip, takoj nato je njegov pogled že zablodil po stenah. Iskal je uro. Bil je prepričan, da je v tej hiši prebil že neznansko dolgo časa. Ure pa seveda ni bilo. Tudi lege sonca ni bilo mogoče ugotoviti, pogled skozi okno ni dovoljeval. Po njegovem občutku je bilo poldne že blizu, a še nič ni kazalo, da bi mu Tilly dovolila oditi. Ugibati, kaj vse se še lahko zgodi do večera, ni imelo smisla. Verjeti, da se bo o mraku lahko sešel z Danuško, pa je bila le še stvar poguma. Tega mu še ni primanjkovalo, zavedal pa se je, da bi mogel izzveneti v prazno. Misel na Danuško bi utegnila biti le še kljubovanje, večerna iluzija in resnični samo še odmevi, dolge poti po neznanem mestu, nerazumljivi ljudje in dolgotrajni, napeti razgovori, ki jih je vsakdo mogel razumeti drugače.
– In vendar ti je všeč pri nas, je rekla Tilly. – Ne zato, da bi te spodbudila k odhodu ... Rada bi te še malo zadržala. Nikamor se ti ne mudi, sama sva ...
Dimitrij je molčal in ona je čez čas nadaljevala:
– Razgleduješ se po stenah ... To hišo so zgradili nalašč za Edvina, da bi služila meni. Vse v njej ima svoj pomen. Tudi jaz nisem vedno tu. Večkrat odhajamo na deželo, kjer ostajamo po nekaj dni. Edvin in tovariši gredo na lov, jaz pa jih spremljam. Lahko bi se nam kdaj pridružil, povabila te bom. V kratkem mislimo obiskati Grad brez imena ...
– Grad brez imena? Kaj pa je to?
– Vedela sem, da te bo zanimalo. Kaj je to in kje je, ni mogoče povedati. Niti jaz sama dobro ne vem. Je pa mogoče doživeti.
– V primeru, da bi res šel z vami ... Kako me bo sprejel Edvin? Bilo bi vendarle nekoliko nenavadno, če bi se nenadoma pojavil v vaši družbi. Meni samemu bi bilo nerodno.
– Čemu? Edvin že pozna tvoj primer, se pravi tebe. Celo nekaj zanimanja za tvojo osebo je pokazal. Prepričana sem, da bi bil celo zadovoljen.
– Res je, da tu marsičesa ne razumem. Opozarjam pa, da nisem nenevaren. Že sem imel opravka s poročeno ženo. Hotel bi, da me jemljete prav takšnega, kakršen sem.
– Nič drugega ne pričakujemo od tebe. Zdaj pa pridi bliže.
– Ne, je polglasno odklonil Dimitrij in z očmi opozoril na vrata. – Vsak hip lahko kdo vstopi. Starka me je sprejela dokaj zaupljivo, vendar ...
– Slišala sem, kako sta klepetala. To je Edvinova mati, ki si ji dolžan izkazovati vse spoštovanje. Mnogo je pretrpela, da je lahko vzgojila takšnega sina, in tega ne smemo nikoli pozabiti.
– Kar dobro sva se razumela, je pritrdil Dimitrij. – Nisem se pa mogel znebiti določenega vtisa. Ali je hudobna? Morda so temu kriva njena leta. Ne obvlada se več popolnoma. Šarila je z nekim železjem, ki sem ga to pot videl prvič. Tudi od ognja v kaminu se je širila neka posebna toplota. Priznam, da sem šele pozneje, ko sem bil že tu, v sobi, nekaj zaslutil.
– Slutnje, da ... Niti pri njih ni treba ostati. Vse tisto ni namenjeno tebi, in če bi dalj časa bival pri nas, bi svoje mnenje temeljito spremenil. So znamenja, na katera moraš biti ponosen. So znamenja, ki jih vtisnemo samo najzvestejšim, to so znamenja priznanja. Včasih tudi znamenje opomina. Tvoje neznanje je krivo, da si jih ne želiš. Kaj vse bi drugi dali zanje ... Na primer Žorž ali Žan. Po kolenih bi prišla do sem, če bi jima le dovolila. Toda ne dam, da bi se mučila. Dobra fanta sta, kajne?
– Priznam, da v ocenjevanju značajev nisem bil nikoli posebno spreten.
– S tem si odgovoril tudi sebi. Sam si odkril razlog, enega od razlogov, zakaj še nisi mogel začeti z delom. Tovariša pa si vendarle pretehtal, v očeh ti berem. Neprestano se vrtiš okoli njiju.
– Prav nasprotno je res. Onadva ...
– Poskusiva drugače. Ti veš, da sem te povabila k sebi, ker ti nameravam sporočiti pomembno novico. Odločeno je bilo, da boš pričel z delom. Dali ti bomo vse možnosti, da boš uresničil svoj veliki načrt. Glas o tebi se je že razširil po vsej naši ustanovi. Slutimo, da pripravljaš nekaj epohalnega, nekaj, kar bi po pomenu preseglo naš čas, nekaj, kar je namenjeno zanamcem. Mogoče boš naletel na težave. Mogoče tvoje življenje sploh ne bo srečno, morda niti povprečno dobro, a to breme pač moraš prevzeti nase. Kajti ti vstopaš v zgodovino. Prihodnosti pripadaš, zato ti je naš čas samo sredstvo za izpolnjevanje svojega načrta. To si hotel, ali ne? Mi te sicer ne razumemo popolnoma, toda puščamo ti odprte roke, da se ne bi umazali pred prihodnostjo. Še več. Ne samo, da ne bomo delali nobenih ovir tebi, dobil boš tudi pomočnike. Osvobodili jih bomo vseh drugih dolžnosti, da bi lahko služili samo tebi. Zato me je zanimalo, kakšno mnenje imaš o njih. Ne bi bilo prav, če bi si nasprotovali že od vsega začetka. Pravzaprav se ti lahko samo strinjaš z njimi, kajti njihova dolžnost je, da izpolnjujejo tvoje ukaze. Si že uganil, na koga mislim? Enoroki ti bo kurir. Zvest je in hiter. Tvoja desna in leva roka bosta Žorž in Žan. Oba sta vsestranska, uslužna in natančna. Tudi inšpektor Kos bo z vami, ne da bi hotel ukazovati, temveč samo v pomoč. Izpolnjeval bo tvoja navodila. Dodeljen ti bo za posebne naloge. On ima prakso, ki je ti nimaš. Bo pa tudi edini, ki bo lahko nastopal s potrebno avtoriteto, kajti ti kot novinec je nimaš. Zaradi mladosti tudi nimaš ustreznega položaja. Inšpektorja ti na začetku nismo nameravali dodeliti, njegovim letom ne pritiče, da bi se spuščal v tvegane poskuse. On rad hodi po izhojenih poteh. Pokazal pa je nenavadno svežost in razboritost. Sam se je ponudil, ko je zvedel za tvoje namere. Tako smo na mah rešili dvoje vprašanj: Tebi ne bo treba dodeliti nobenega začasnega naslova, ker bi tak naslov nujno potreboval, za svojo ekipo pa si pridobil ustrezno avtoriteto. Samo po sebi se razume, da je vse v tvojih rokah, in nikar ne oklevaj dajati nalog inšpektorju. On ti je kakor podrejen. Več zate ni bilo mogoče napraviti. Upam, da si zadovoljen? Boš še dvomil, da sem ti resnično naklonjena?
– Dvom je razkošje, ki si ga ne morem privoščiti. Ena od dveh možnosti me zaposluje več kot dovolj. Moj dvom bi bil celo nesmiseln. Odločitev, s katero ste me pravkar seznanili, pa je tako pomembna, da je zdaj še nisem sposoben oceniti v celoti. Zato mi dovolite, da bom svojo vzhičenost in hvaležnost pokazal kdaj kasneje. Le za majhen odlog prosim ... Priznam, da so se mi odprle neslutene možnosti, več kot sem kdaj koli pričakoval. Presenečen sem, a tudi razočaran. Veliki načrt, ki sem ga dolgo nosil v sebi, je pridobival na svojem sijaju tudi zato, ker sem na tihem verjel, da mi ga ne boste nikoli dovolili uresničiti. Morda sem celo preveč gradil na tej neizpolnjeni možnosti. A o vsem tem kasneje ... Razmisliti moram ... Zdajle bi mi bili samota in tišina prav dobrodošli. Odšel bom v predmestje, v park.
– Ne! ga je Tilly odločno zavrnila in vstala. Še vedno je bila popolnoma gola. Nekaj trenutkov je nepremično strmela vanj. Bila je tako blizu, da bi se je mogel dotakniti, toda njegove roke so mirno visele ob telesu. Pogled se mu je ustavil na Tillyjinih ledjih, na majhnem krogu kože, kjer je bilo črno znamenje. Po nekaj sekundah se je koža okoli tega znamenja začela ježiti, postajala je grobo zrnata. Hlad je stresel tudi Dimitrija, vendar je ostal negiben. Tilly je naglo vrgla nase domačo obleko. Stopila je k steni in pritisnila na gumb, ki ga Dimitrij prej ni videl. Nekje spodaj je temno zabrnel zvonec.
– Zdaj te ne pustim nikamor, je rekla. – Ostati moraš pri meni na kosilu. Vrnila se je k njemu in ga pobožala po laseh. – Suh si in izčrpan, morda prav nalašč, samo da bi me jezil. Tudi zdrav nisi videti. Zakaj tako zanemarjaš samega sebe?
– Da, je suho pritrdil Dimitrij, a ga je preslišala.
– Najbrž se ti ne ljubi pripravljati hrane, Žorž pa je prav takšna lenoba, le da si on več privošči. Si že opazil, kam skače? Oba skupaj pa bi se lahko večkrat oglasila pri nas ... Hrana nam ostaja in včasih je že psi ne marajo več. Oni so navajeni na surovo, kri hočejo, za drugo se ne menijo. Gotovo si opazil meso, ki leži okrog hiše?
– Ne spominjam se. Pač pa sem videl močno steptano rušo, nešteto sledov okovanih čevljev. Tega si nikakor nisem znal razložiti.
– Verjamem, je odvrnila Tilly. Prav tedaj pa je neslišno vstopil livriran lakaj z velikanskim pladnjem. Dimitrij je z zanimanjem opazoval njegovo ročnost. Miza je bila v hipu pokrita s številnimi snežno belimi krožniki in steklenimi skodelami. Jedilni pribor se je lesketal, čeprav ni bilo v prostoru nobene luči.
Potem je moral sesti. Tilly je sedla nasproti njega in ga kar naprej spodbujala, naj jé. Toda Dimitrij ni čutil lakote, prej zadrego. Vsaka jed posebej, ki mu jo je ponudila, je bila sicer okusna in nenavadna, želodec bi si jo bil moral zaželeti že iz zvedavosti, a je sleherni grižljaj imel tudi nekak grenek priokus. Brez obžalovanja bi ga lahko izpljunil. Vedel pa je, da mora vztrajati in bil je čudno nebogljen sam pred seboj. Čutil je, da se njegov odnos do Tilly neizbežno zaostruje. Tilly je jedla malo, a vsaka kretnja, ki jo je napravila, je bila kakor lahkoten, uvežban gib Dimitriju neznanega bogoslužja. Vmes je seveda moral tudi piti rezko pijačo, ki jo je to pot okusil prvič. Kmalu so mu lica žarela in v sencih mu je pošumevalo. Nobene misli ni bilo več v njem, toda jedel je še vedno. Zaradi znatnih količin, ki jih je strpal vase, a so ostale brez teže, se je nekajkrat otipal pod mizo, če vse skupaj ne izginja v nevidnem čebru, ki so ga tam podstavili. Iz izkušenj je že vedel, da ni nič prepuščeno naključju in da mu niso niti znani razumljivi številni smotri, katerim ta ali ona stvar služi. Navsezadnje ni bilo nemogoče, da si hoče Tilly privoščiti z njim kakšno posebno šalo. Vendar pa ni še nobeno znamenje kazalo, kaj bi se moglo pripetiti. Če ni opazoval celega njenega obraza hkrati, potem je bil njen nasmeh ljubezniv in oči iskrive, sicer pa je bil na njem kakor vselej prisoten navdih mračnosti. Če ne bi bila ženska, bi mogla zbujati odpor. Ob spominu na njeno telo pa je izginila tudi ta podrobnost. Postala je nebistvena.
Ko se je lakaj znova pojavil, je Dimitrij menil, da lahko odneha. Kljub Tillynemu prigovarjanju niti grižljaja ni več spravil v usta. Tilly se je vrnila na divan in si prižgala cigareto. Ležala je nepremično, zazrta v strop in spuščala iz ust cele oblake tobakovega dima. Očitno je bila lena in ji ni bilo več do razgovora. Nekaj dolgih minut je Dimitrij celo imel občutek, da je pozabila nanj. Sledil ji je nepretrgoma, čakal je novih navodil. Sleherni njen gib bi bil zdaj pomemben. Dalj ko je trajala njena negibnost, bolj neprijetna mu je postajala. Med tem pa se je naglo spreminjalo telesno počutje. V želodcu se je oglasila topa bolečina, spremljana z neko posebno vročico, ki se je od tod počasi razlivala proti najbolj oddaljenim delom telesa. Z njo pa je prihajal tudi nemir, nezaustavljiva drhtavica, ki je silila h gibanju. Čutil je, da se mora z njim nekaj zgoditi. Takojšen odhod je postal neodložljiva nujnost. Spet in spet je skrivaj prisluškoval proti vratom, ki so vodila v kuhinjo, vztrajno si je prizadeval, da bi spoznal, kaj se dogaja tam. Vseh glasov niti ni bilo mogoče razbrati: Mogoče je zunaj nekdo mrmral, morda so se tudi pritajeno pogovarjali, nedvomno pa je več ljudi hkrati tekalo po hodnikih, nekje v kleti je rožljalo železo. Z največjim naporom svoje volje je Dimitrij vstal. Tilly ni več kadila. Ogorek njene cigarete je ležal pred njim na podu in vztrajno tlel. Dim se je v skoraj neprekinjeni črti dvigal proti stropu. Dimitrij je glasno povedal, da odhaja. Tilly je samo prikimala in niti ni odprla oči. Očitno jo je že bila obvladala dremavica. Dimitrij se je po prstih približeval vratom in se z enim očesom še vedno zadrževal na Tilly. Zdelo se mu je, da ne živi več. Usta so ji široko zijala in gube na obrazu so se ji poglobile. Vseeno se je bal; da bo nenadoma planila pokonci. Preden je stopil na hodnik, je mogel misliti le še na glasove, ki jih je slišal pred nekaj trenutki, a so se med tem že porazgubili. Vsak hip so se mogli znova pojaviti. Hodnik je bil mračen, a prazen. Vsa vrata, razen vežnih, zaprta. Zdaj na poti do ceste ni bilo nobene ovire, če zunaj ne bi bilo psov. Vrtno ograjo bi v skrajnem primeru mogel tudi preplezati. Če bi se zagnal nanjo, tudi psi ne bi mogli za njim. Skozi odprta vrata se je razgledoval po vrtu. Vse je bilo tiho, mirno. Toda mrcine so lahko ždele za vogalom, kamor njegov pogled ni segal, že najmanjši šum bi mogel zbuditi njihovo pozornost. Vseeno ni bilo mogoče več oklevati. Ne da bi se ozrl na levo ali desno, pričakujoč, da mu bo iznenada kdo planil v hrbet, je z umirjenimi koraki stopil na dvorišče. Šele ko je za seboj zaprl vrata vrtne ograje, se je lahko nekoliko bolj sproščeno ozrl. Dvorišče je bilo prazno.
Zrak na ulici pa je bil zagatno vroč. Svetloba in sence so bile tu razporejene v ostrih, med seboj se sekajočih trikotnikih. Če je zapihal veter, so se trikotniki zganili. Zelenje po vrtovih je bilo kakor mrtvo, nebo prosojno sivo, nikjer nobenega glasu. Dimitrij sprva ni vedel, kam naj se obrne. Že po nekaj trenutkih se je zavedel, da lahko napravi vse tisto, kar mora. Pot, ki se mu je v kapljicah nabiral po vsem telesu in slabost v nogah sta ga opominjala, da ni zmožen daljše poti, da bo morda celo omahnil. Bolečina v želodcu ni popustila niti potem, ko se mu je nekajkrat ogabno kolcnilo in se mu je v ustih pojavil najgrenkejši okus. Oprijemajoč se ograje, se je privlekel do vogala. Ker je bilo tam tudi križišče, se je moral odločiti, po kateri cesti bo krenil. To nikakor ni bila lahka odločitev, kajti zdaj mu je bilo že povsem jasno, da ne bo prišel daleč. Moral bo leči in se odpočiti. Kamor koli pa se je ozrl, povsod so bili sami vrtovi, obdani z visokimi ograjami, pločniki, asfalt. Zavest o tem, kaj se spodobi, ga je gnala dalje in mu branila, da bi se zgrudil sredi ceste.
Zaželel si je praznega prostorčka med vilami, poraščenega s travo ali z grmovjem, kjer bi lahko skril svojo slabost in pričakal novih odločitev, toda njemu je bila odprta samo ena cesta. Krenil je po ulici, za katero je menil, da pelje v predmestje. Res so se vile kmalu začele redčiti, prostor med njimi pa je bil še vedno ograjen. Pot ga je zdaj oblival že curkoma, v sencih mu je kljuvalo tako močno, da je čutil samo še bolečino in tudi zravnati se ni več mogel. Sključeno se je vlekel dalje in njegova vzdržljivost se je bližala koncu. Sam pri sebi je že pristal na možnost, da se bo enostavno naslonil na neko ograjo in potem bo, kar bo. Če ne bo mogel vztrajati pokonci, bo pokleknil, legel. Čemu pravzaprav ne bi legel na pločnik? Ulice so bile prazne in njegova navzočnost ne bi nikogar motila. Ko je zagledal neograjeno zelenje, niti ni več verjel svojim očem. A tedaj je tudi že prevara bila dobrodošla. Zagazil je v visoko travo, med nekakšno šibje, se ob nečem, kar ni več razločil, spotaknil, in ko je bil že na tleh, se mu ni dalo več dvigniti. Zvit v klobčič je mukoma odprl oči, da bi se še poslednjič razgledal okoli sebe. Hiš in vrtov z ograjami ni več videl, izginili so pločniki in reke asfalta. Ostale so samo travne bilke. Iz tega svojega položaja jih je videl kot drevesa, ki so segala globoko v nebo. Skozi vejevje tega gozda je opazil tudi sonce. Drobno in bledo je ždelo nizko nad obzorjem, nič več ni niti svetilo niti grelo. Mračilo se je naglo in Dimitrijev notranji ogenj je postajal vse silnejši. Kmalu so ga popadli še krči. Zvijal se je kot muževno protje in divje grabil z rokami okoli sebe. Želel se je nečesa okleniti, kajti podzavestno je čutil, da bi ga neznana sila mogla odtrgati z ležišča in ga zanesti navzdol po strmem bregu, da bi se spodaj končno razbil na kosce. Medtem ko so ga grabili krči, se je namreč začela ravnina pod njim nagibati, zdaj na to, zdaj na drugo stran. Trdne opore pa nikjer. Po vsakem poskusu, da bi se za kaj oprijel, mu je v rokah ostala samo trava. Kljub vse bolj in bolj trdnemu stiskanju pesti, njegov oprijem ni bil nič trdnejši. Le nohti so se zajedli v dlani. Tudi zobje so mu šklepetali, in da bi jih pomiril, je grizel travo. Ko jo je dodobra zmlel že cel šop, se ni mogel premagati, da je ne bi požrl. Potem si je je zaželel še več. Grabil jo je z obema rokama in jo nosil v usta. Kmalu je nastopilo olajšanje: Izbruhal je vse, kar je bil pojedel pri Tilly in kolikor je v svojem stanju mogel presoditi – še dosti več. Krči so polagoma popustili, zaželel si je še trave. Kdaj ga je odrešil spanec, se niti ni zavedal.
Ko se je zbudil, je najprej pogledal v nebo. Sonca ni bilo več videti. Pravkar se je bilo pritajilo za kostanji v drevoredu. Spomnil se je vsega, kar se je bilo zgodilo. Bil je krepkejši, kot je pričakoval. Vročina je bila popustila, čutil pa je silno žejo. Na srečo je v bližini zaslišal žuboreti studenec. Dvignil se je in krenil proti njemu. Med tem je lahko celo nekajkrat pogledal okoli sebe in ugotovil, da se je bil zatekel na staro smetišče ob zapuščenem ribniku. Smeti sicer ni bilo več videti, toda povsod je bilo še polno preluknjanih ter zarjavelih emajliranih loncev, kosov belega in modrega porcelana, nekaj ostankov že preperelih lesenih košar, čez vse to pa je rasla visoka smrdljiva trava. Smetišče so najbrž opustili že pred leti. Mir, ki je vladal tod, je bil torej razumljiv. Dejstvo, da je zašel semkaj, pa je bilo zanesljivo znamenje dobrega instinkta. Povsod drugje bi ga bili že odkrili in potem bi se moral meščanom javno opravičevati za nered, ki ga povzroča. Da je vsega kriv sam, ni niti dvomil. Toda ta krivda je izvirala iz neke druge, predhodne, in vsaka pred njo je imela svoj vzrok. Tako je bil brez moči do samega sebe. Čutil pa je razlog, da bo vztrajal. Razlogov je bilo sicer več, toda ta hip je bil eden najmočnejši. Slutnja mraka ga je spomnila na Danuško. Nje ni videl že dva dni.
Napil se je hladne vode, želodec pa se je znova uprl. Izvrgel je vodo z enim samim pljuskom, žeja pa ni popustila. Ni mu kazalo drugega, kot da poskusi znova. Nalokal se je vode in po dveh, treh poskusih, se je drobovje umirilo. Ko si je še nekoliko uredil obleko, je že odhitel nazaj proti mestu. Čeprav se je bil zavlekel daleč v predmestje, je na veselje odkril, da ni bil niti streljaj proč od Tillynega doma in da torej tudi do Glavnega trga ni več daleč. Iz izkušnje je vedel, da mrak v tem mestu pada zelo naglo in da je prav težko ujeti pravi trenutek med dnevom in nočjo, trenutek, ko bo čez trg šla Danuška. Da se bo tam v resnici pojavila, ni dvomil.
Že od daleč je zagledal neke ljudi, ki so postavali na križišču, od tod je že bilo videti trg. Ni bil popolnoma prepričan, da ne čakajo njega ali da ne bodo postali pozorni nanj vsaj tedaj, ko se jim bo približal. Že se je odločil, da bo napravil ovinek, a je bilo prepozno. Dva od tistih na križišču, ki so mu prej vsi kazali hrbet, sta se obrnila in ga motrila. Razgledovala sta se pravzaprav samo po ulici, po kateri je prihajal. Toda to je bila lahko tudi pretveza. Srečanja ni bilo mogoče več preprečiti. Dimitrij se je zaman trudil, da bi našel besede, s katerimi bi lahko opravičil svoje stanje. Bil je namreč prepričan, da so njegovi dokazi šibki in da jih ne bodo pripravljeni razumeti. Ostal bo nerazumljen. Takšna ugotovitev z njihove strani pa bi utegnila imeti zanj neljube posledice. Lahko bi trdili marsikaj, in če bi se branil, bi mogli dodati, da je tudi nevaren. A da je to, je že skoraj sam verjel. Brez kompromisa v samem sebi si ne bi znal pojasniti marsičesa, kar se mu je že pripetilo. Saj so vsi zatrjevali, da v tem mestu ni nič prepuščeno naključju. Potemtakem niti iluzije ne. Teh sploh ni mogel več imeti.
Že se je na pol sprijaznil z mislijo, da ga bo to pot Danuška čakala zaman in da bo večer prebil med zdravniki v eni od mestnih bolnišnic, ki jih je bilo baje v tem mestu brez števila. Srečanja z njimi se je pravzaprav bal. Še nikoli ni naletel nanje in ni imel niti najmanjšega pojma, kakšni so. Ali samo berejo ali tudi poslušajo ... Koga poslušajo? Najbrž tudi nje neprestano kliče telefon in v presledku med dvema razgovoroma se ne morejo kaj prida posvetiti bolniku.
Na križišču je spoznal, da ne oprezujejo za njim, temveč mimo njega, in morda niti to ne. Nihče mu ni pokazal obraza. Dimitrijevim očem ni ušlo, da eden od njih nosi sivo obleko, enako, kot jo je imel Mož brez obraza, a to spet ni moglo pomeniti, da je njegov somišljenik. S svojo zunanjostjo morda le prikriva tisto, kar je v resnici. Dokler so ga mogli videti, se Dimitrij ni ozrl, pa tudi z nobeno drugo kretnjo jim ni dal vedeti, da je njegova pozornost na oprezu. Za prvim vogalom pa je obstal in se stisnil k zidu. Počakal je pet minut. Nihče ni prišel za njim. Spet je zapravil nekaj dragocenega časa, ki ga ne bo mogel nikoli nadomestiti.
Na Glavnem trgu pa je bilo še svetlo, spodnji del se je celo še lesketal v soncu, zgornji, kjer je čakal Dimitrij, pa je že počival v senci. Zdaj je bil rešen bojazni, da je prepozen. Tudi mimoidoči, ki so bili tod že kar številni, ga niso vznemirjali. Čakal je, čakal, a to ni bilo opravilo zanj. Začela se je namreč vsiljevati možnost, da Danuška ne bo prišla. Istočasno pa se je zavedal, da si želi njene bližine kot še nikoli poprej. Nobena ovira ga ne bo mogla odvrniti od namere, da jo še ta večer poišče. Na pol si je bil že tudi zapomnil smer, ki je vodila v predmestje, kjer je stanovala ... V dobri uri bi lahko že stal pred njeno hišo ... Potrkal bi brez oklevanja ... Morda pa se je zadržala kje v mestu ... V tem primeru mu ostaja še mnogo, mnogo časa. Vso noč do poznega jutra bi lahko prečepel na žični ograji ob zapuščeni opekarni in čakal, kdaj bodo vrabci naznanili zoro. Iz izkušenj je vedel, da ljudje v brezdelju ne vzdržijo mnogo. Ob svitu se vračajo domov tudi naj trdovratnejši ponočnjaki, krčme se izpraznijo še pred sončnim vzhodom. Medtem ko je razmišljal, se je bil naslonil na zid in ni bil več tako vztrajno kot prej motril okolice. Zato tudi ni opazil, kdaj se mu je približala Danuška. Šele ko se je njena dlan dotaknila njegove in je ob sebi začutil temno senco, je malodane poskočil od presenečenja. Istočasno je zaznal tudi vonj njenega parfuma. Občutek zadovoljstva se mu je razlil po vseh udih in v hipu je postal drug človek. Oklenil se je je z obema rokama in se ves naslonil nanjo. Danuška ga je opomnila, da se mimoidoči že ustavljajo. To v tem hipu sicer ni imelo nobenega pomena, moral pa je upoštevati njeno željo.
– Vedel sem, da boš prišla, je rekel čez čas in stopil korak vstran, da bi jo bolje videl. Istočasno se je zavedel, da so vse besede, ki jih je nameraval izgovoriti, že izgubile svoj čar. Tudi moči so ga že izdajale. Udje so mu postali mlahavi, spet ga je oblival pot. Da bi prikril slabost, je s hlinjeno ravnodušnostjo krenil vzdolž pločnika.
– Ravnaš, kot bi me imel rad, se je oglasila Danuška.
– Dosegel bom, da boš tudi ti vedela, kaj je to.
– Kako? je vprašala zamišljeno in polagoma stopila za njim. Tvoja namera je več kot nenavadna. Si samozavesten?
– Da, je odvrnil Dimitrij, a obstal ni. Šele ko je opazil, da je Danuška močno zaostala, se je ozrl.
Komaj se je še premikala, zastrmela se je bila nekam v daljavo. Nasmeh na njenem obrazu je zbledel. Dimitriju se je zdelo, da se mu oddaljuje. Stekel je proti njej in spoznal, da v resnici samo stoji. Toda to ni bila več Danuška, temveč neko drugo dekle, neznanka z ulice. Ta sprememba pa ga niti ni prizadela, kajti v spominu so se začele vrstiti slike tega dne: obisk pri Tilly, trikotniki svetlobe in senc, po katerih je odhajal iz njene vile, zapuščeno smetišče, na katerem je bil obležal, in kjer si je nabral moči, da je lahko prišel sem. A kaj je zdaj? Kaj se je spremenilo? Moral je misliti na jedi, s katerimi mu je stregel livrirani lakaj in so bile izbrane prav zanj, saj so bile na pladnju strogo oddeljene od tistih, ki jih je jemala Tilly. Šele ta hip se je zavedel, da so imele nenavaden okus. Resnično nenavaden? Kot da bi vse drugo bilo navadno. Takšnega že zdavnaj ni več. Nenavaden je kvečjemu on sam, zato je vse drugo lahko navadno. Celo grenkoba brez primere, ki se mu je splahovala v grlo in jo je potem ukrotil s svežo travo, mu je odpirala nova pota k Tilly. Zavedal se je svoje šibkosti in razpoloženje, ki se ga je polastilo, je bilo tako nevzdržno, razkrajajoče, da v njem ni bilo mogoče vztrajati dalj kot nekaj trenutkov. Kaj mu še preostane? Stopil je k Danuški in lastne besede so ga presenetile bolj kot njo.
– Pusti vse tisto, je rekel. – Zdaj sva tu midva, samo midva. Zamisli si, da je v resnici vse odvisno samo od naju. Saj ni potrebno, da za vselej ostaneva tu. Nekega dne bova odšla in se ne bova več vrnila.
– Že naše mesto je zate drugi kraj? Povej mi, če je tod dobro in če je vredno oditi? Mnogo sem že razmišljala o tem.
– Jaz sem obšel že vsa mesta, ki si jih moreš zamisliti, je veselo razlagal Dimitrij. – Pravzaprav med njimi ni razlike. Nazadnje je ostalo samo to. Tod sem spoznal tebe. Že zdavnaj sem slutil, da te bom našel prav tu ... A vendar ... Zrak je nekoliko zadušljiv. Morda ga tudi ti lahko občutiš ... Morda je še kaj drugega. Odšla bova, zakaj ne bi res odšla ...
– Morda bom nekoč tudi jaz želela ...
– Zdaj še ne?
Zmignila je z rameni: – Le čemu si prizadevaš? Nisem prva niti edina. Vsak od naju ima že dobršen kos življenja za seboj, življenja, v katerem zate ni bilo mene in za mene ne tebe. Pač pa so bili drugi. Saj ne boš trdil, da sem jaz prva ...
– Ne.
– Včasih se mi zdi, da je vse skupaj pomota, drugič pa, da je to edina resničnost, enako prisotna v sedanjosti kot v preteklosti. Preteklost postaja sedanjost in obratno. Potem ne bo več mogoče presoditi, kaj je resničnost ....
– Boleče?
– Morda ... Preden si spoznal mene, so bila tvoja čustva vezana na neko drugo.
– Nekoč ti bom morda pripovedoval dolgo zgodbo. Živeti pa je treba v sedanjosti.
– Skop si v besedah. Ne želiš, da bi te spoznala. Pred nečim bežiš? Kot da bi bilo mogoče z begom kar koli rešiti ...
– Zastavi vprašanje ... Moje stališče se najbrž razlikuje od tvojega. Toda vseh dni še ni konec. Morda jih je pred nami še lepo število. Nekako jih bo treba preživeti.
– Kot da verjameš v prihodnost. Samega sebe prepričuješ ...
– Kaj je na tvojem obrazu? Spomin na preteklost, žalost ali samo razmišljanje? Ne razumem te.
– Saj ni kaj razumeti. Ne skrbi, prešlo bo.
– Včasih se mi zdi, da je preostalo le še malo časa. Enemu od naju se lahko kaj pripeti. Morda odpotuje in se ne vrne več ...
Hotel je še nekaj dodati, a so ga spet zgrabili krči. Čeprav se je otepal vsake misli, spomina na Tilly ni več mogel izriniti iz svoje zavesti. Vročica je postajala vse bolj žgoča. Čimbolj je vrela iz njega, tem številnejši so postajali okoli njega tudi obrazi in službe: Inšpektor Kos je slonel na mizi in mu z dvignjenimi, pretečimi prsti nekaj dopovedoval. Načelnik Stenovic se je smehljal na svoj nerazumljivi način in mu zabičeval, naj si vendar že nabavi ustrezna službena očala. Stanje je postajalo vse bolj mučno, vendar se je Dimitrij trudil, da bi se obvladal. Strmel je na trg, kot da tam nekaj opazuje, stegnil je roko in se dotaknil Danuške. Skratka: Nobenega dvoma ni bilo, da je ta svet okoli njega resničen in edini prisoten, toda v najglobljih predelih njegove zavesti porajajoče se podobe, so silile na dan z enako močjo, in besede, ki so jih govorili predstojniki, je občutil prav tako živo, kot bi bile resnične.
– Nekaj se v tebi ne sklada, je ugotavljala Danuška. – Nekoliko prej si trdil, da je prihodnost odvisna samo od naju ...
– Povej mi, s čim se pravzaprav ukvarjaš?
– Čakam ...
– To je toliko kot nič. Potrebno je nekaj storiti. Ne stati prekrižanih rok. Preoblikovati svoj čas, tu, sedaj ... Včasih je treba začeti vse znova. Še nisi občutila tega?
–Zato begaš iz kraja v kraj? Kot da drugje ne bi bile možnosti enake.
– Svoje rodno mesto mora vsakdo zapustiti, ko doraste. Nekje sem gradil cesto, ki me ne potrebuje več. Postala mi je tuja, in je ne želim videti. V močvirju, ki smo ga osušili, pa je zakopan nekdo, ki mi je bil zelo blizu. Njegova usoda bi bila tudi moja, če bi bil krenil le korak dalje.
– Kam?
– Proti nečemu, kar še nima imena. Obstaja pa ...
– Morda se ti sploh ni pripetilo. Morda sploh ni bilo toliko mest.
– Da. Samo nadaljuj. Postavljaj vprašanja, sicer jih bom jaz. Ali si mi že povedala, kaj je tvoj oče? Na katerem oddelku dela? Te je mogoče že seznanil z vprašanji, ki presegajo okvir privatne zaupljivosti?
– On spoštuje uradne skrivnosti. Saj ga nihče več noče poslušati. Siti smo jih do grla. Komaj opazimo, da začne uradno odpirati usta, že ga kdo lopne po čeljusti. Tako ga za nekaj časa spravimo k sebi, vendar ne za dolgo. Včasih, ko je sam, na primer v sosednji sobi, ko ni v bližini nikogar, ki bi ga mahnil, le uspe povedati nekaj stavkov. Potem že prileti kdo od nas in mu pomaga k pameti. Nor je na svojo službo, v resnici pa je to samo sprenevedanje. Življenje hodi svoja pota in moti se, kdor misli, da ga uravnava sam. Zlasti pa se moti tisti, ki vidi svojo pomembnost v tem, da prisostvuje dogodkom, ki so se tako morali dogoditi. Voda teče, dež pada, mrači se, celo zaljubimo se brez naše volje. Ti si nekaj gradil, kanal ali most, vseeno. Nikakršne zasluge nimaš za to. Tudi čebele gradijo in mravlje, ker pač morajo to počenjati. S čim bi ubile svoj čas? Tudi v tebi čutim tiste vrste zagnanost, nekakšno slepoto verovanja ... Prej ali slej vsakdo spregleda in sprejme eno od obeh možnosti: Javno izpove svojo privrženost majhnim stvarem, ali pa prodaja ideale, toda cilj je vedno vsakdanji. Spadaš med prve ali druge?
– Strup bruhaš. Če že gledaš življenje skozi takšno špranjo, priznam, da je to res možnost, toda ne edina.
– Zelo povprečna ženska sem. Sebi služim.
– Toda imaš iluzijo o nekem drugem svetu. O nečem, kar presega ...
– Ne razlikujem med enim in drugim. Kje naj začnem? Pri hišici ob morju ali pri kitajski papigi? Pri fundlandskem psu ali pri lepih oblekah? Zgodba brez smisla. Saj nima konca ...
– Vsaka zgodba ima svoj konec.
– Osrečiti vsaj enega človeka in biti sam srečen. Ali je kaj višjega?
– Odgovoril ti bom v nekaj dneh. So velike stvari, so! Življenje jim posvečajo.
– Igra besed, nič drugega. Dokopati se je treba do kakega primernega mesta, kjer jemlješ denar. Svojo namero pa moraš kar najbolj prikrivati. Takšna so pravila igre. Vsi varajo, a ne priznajo. Tisto, o čemer govoriš, najbrž ni nič drugega. Sicer bi že priznal ....
– Zaupanje je breme, ki ga ne more prenašati vsakdo. Zlasti ne ravnodušni. Potrebna je vsaj trohica soglasja.
– Razumno ravnaš. Zaupanje me utruja.
Na cesti so zagorele redke luči. Polagoma se je bilo znočilo. Danuška ni več govorila, toda njen molk ni zbujal Dimitrijeve pozornosti. Spet se je oglasil spomin. Kakšen dan je preživel ...
Tesno drug ob drugem sta odhajala v tišino. Roka, s katero je držal Danuško, mu je počasi, ne da bi vedel kdaj, otrpnila, in ni je več čutil. Nekajkrat ga je še popadla bolečina v želodcu, tedaj je stiskal zobe in sklanjal glavo, da se ne bi izdal. Tu namreč ni bilo kaj pojasnjevati. Bolečino pa so iz zavesti izrinile nove misli. Niti zavedal se ni, kdaj so mu roke omahnile. Moči so ga počasi zapuščale, v pokončni drži je vztrajal le še iz kljubovanja. Iz kljubovanja brez smeri in brez cilja. Čas je izgubil svojo običajno veljavo.
Nenadoma se je znašel med dvema snopoma luči, za hrbtom mu je zagrmel stroj, zacvilile so zavore, pod noge pa mu je planil oblak prahu in grušča. Neznana moč mu je prešinila telo, odskočil je vstran. Iz zatemnjenega avtomobila je zadirčen glas preklinjal njegovo rojstvo. Anonimen moški glas. Avto je odpeljal, in šele tedaj ga je Dimitrij utegnil pogledati. Bil je sam, najbrž je kolovratil po sredi ceste. Ni se spominjal, da bi se bila z Danuško poslovila, toda po hišah in ulici je spoznal, da se vrača. Vlekel se je dalje, ob robu ceste.
Na glavnem trgu, ki je bil ob tej uri že prazen, se je moral za nekaj trenutkov ustaviti. Tako si je vsaj dejal. Do jutra je bilo še daleč.
