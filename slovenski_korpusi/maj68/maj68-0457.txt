Andraž Šalamun je bil v beli srajci. Iz likovnega kota njenega ovratnika je visela vijoličasta kravata. Tako kot srajca tudi kravata ni bila vidna v celoti, zakrival jo je siv suknjič, oblečen čez srajco. Suknjič se je z istovrstnimi hlačami ujemal v t. im. obleko. Na glavi se je od časa do časa pojavil prenosljiv polcilinder, na nosu pa so se največkrat simultano s pokrivalom pojavljali naočniki vrste »lornjon«.
Milenko Matanović je imel čez običajni puli strog suknjič z visokim ovratnikom. Čudovito blago s srebrnim orientalskim vzorcem na črni podlagi se dobi v Nami, iz katerega potem edini dolgolasi krojač v Ljubljani skroji v dveh dneh tak suknjič. Blago kupujejo pretežno gospodinje za predpasnike.
Marko Pogačnik se je pojavil v oranžnozeleni črtasti mini obleki, izpod katere so, poetično rečeno, rasle grobe moške hlače. Okoli vratu je bilo na obleko vrženo nič koliko barvastega okrasja, ki pa je v celoti ohranilo ravnotežje z vzorcem blaga na obleki. Deloma je bilo imenovano okrasje tudi užitno. Do ramen segajoči lasje so se med potjo večkrat cepili.
V Moderni galeriji so bili tudi drugi ljudje z drugačnimi imeni in oblekami. Nekateri so prišli okrašeni s cvetjem in so takšni tudi odšli. Cvetje je bilo okrašeno s cvetličnimi in drugačnimi vzorci.
Papirnati krogci (približno dva in pol centimetra v premeru) so opozarjali gledalce na zvezo med razstavljenimi artikli in razstavljalci. Krogec rdeče barve je v zvezi z imenom Andraž Šalamun, ki je znak za enega izmed razstavljalcev. Krogec rožnate barve je v zvezi z imenom Milenko Matanović, ki je znak za drugega izmed razstavljavcev. Krogec karmin barve je v zvezi z imenom Marko Pogačnik, ki je znak za tretjega izmed razstavljalcev.
Krogec rdeče barve.
Razmerje med barvo in obliko je edino razmerje, ki še kako interesira te slike. Ker so oblike (konture) jasne, in ker so v okvirih te jasnosti določene tudi barve, so slike čiste po metodi, ki je edina interesantna vsebina. V oklepaju zdržnosti je treba zadrževati občutek, po katerem je le človeška kontura shematična v razmerju do novodobnih oblik. Tudi novodobne oblike so shematične oziroma približne.
Krogec rožnate barve.
Oblika se v prostoru pojavlja kot energija. Različnost energije funkcionira preko različnih barv. Barve so znaki. Značilno za te barve je, da so kontrastne. Oblika kot taka nudi podlago lepoti (urejenosti) energije.
Krogec karmin barve.
Plastike so narejene po stvareh, ne pa po spominu na te stvari. Spominu je znan občutek, ne pa stvar. Ker sta dve stvari, je lahko ena po drugi le tako, da sta dve (različni) stvari, vprašanje identifikacije ne pride v poštev. Značilna je teža, občutek lahko(tno)sti je varljiv.
Pri risbah metoda ustreza videzu. Vidimo le toliko črt, kot razpoznamo oblik. Posamezna risba je nepojmljiva, kar potrjuje naslednja risba v okviru istega, različna od prejšnje.
