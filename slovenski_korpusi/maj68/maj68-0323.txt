LE KAM Z NJIMI – Pred desetimi dnevi smo v časopisju videli nove avtomobile znamke Porsche za Ljudsko milico. Zelo bomo veseli, če bodo vrli miličniki na naših cestah našli primerne odseke, kjer bodo prišle odlike teh vozil povsem do izraza. Lahko bi si kupili kakšnega več, če bi le bili do zamejskih prometnih analfabetov tako »kruti« kot do rojakov. No, pa drugo leto!
PO KNEIPPOVIH STOPINJAH – V Akademskem kolegiju so sklenili, da bodo varčevali z dragoceno elektriko. Izklopili so električne bojlerje za gretje vode za umivanje. Izgubili bodo pri higieni, prihranili pa pri sredstvih. Stanovalcem priporočamo nakup Kneippovih navodil: Moje zdravljenje z vodo, katera imamo tudi v slovenskem prevodu.
O JAPONSKI – Za naše nogometaše je Japonska postala dežela zahajajočega sonca. Seveda pa stvar ni zaskrbljujoča: grešni kozel je proglašen in vest pomirjena. Čez nekaj tednov pa bodo spet igrali za – naše denarce.
DVOJE RAZSTAV INDUSTRIJSKEGA OBLIKOVANJA – Te dni imamo v našem mestu kar dve razstavi industrijskega oblikovanja. Ena je v Moderni galeriji, druga, stalna, pa je v štacunah po mestu. Med obema sta dve bistveni razliki: v letih in v dosegljivosti eksponatov.
PROPADLI IZLET – Pred olimpiado je potovalna agencija Kompas iz Ljubljane sporočila, da napovedanega izleta v Tokio ne bo. Po sporočilih in rezultatih iz Tokia pa vidimo, da so izletniki vseeno odpotovali. Kar med prave tekmovalce in funkcionarje so se pomešali.
IGRE NA SREČO – Pri nakupovanju dobiš dandanašnji že za vsako figo še nagradni kupon za mačka v žaklju. Zdaj lahko igraš loterijo tudi pri nakupu, in to kar dvojno: za dobrega ali nenagrajenega.
NAGLICA Nl DOSTI PRIDA – Z gradbišč jadranske magistrale slišimo skromne vesti, češ, da ne gre vse, kot je treba. V deževni jeseni se bodo mladinci potrudili, da vse odseke dogradé do predvidenega roka. Čez nekaj let bomo govorili, da je le mladina gradila to cesto (pa naj bo takšna ali drugačna). Na podjetja in druge činitelje, ki se pravočasno niso potrudili, bomo takrat že pozabili.
OB NEPRAVEM ČASU – Iz skupščine smo slišali glasove poslancev, češ, naj se poskrbi za to, da bodo podatki, ki jih objavljajo razni organi, točni, brez skrbnega friziranja. Kako kruti so tile poslanci. Prav zdaj to zahtevajo, ko nas že tako glava boli.
