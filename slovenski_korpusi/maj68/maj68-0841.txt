Dan dviga roko sleherni vid se izravna s stvarmi na zemlji zakaj zveličani smo v prvobitnosti svojega zla
oče naš razpada v sredici zadostnih bogov in vzrokov polživljenja v nadurah noči kjer si pere stopinje in oblega stvari v bližini krušne matere ki že dolgo nosi vrzel v trebuhu čakajoč na dleto svetega duha izgnanih tostran brstenja časa ki z repom kocka med nami z glavo misel ohranja in obglavlja tvoje zglavje da odrešujočega puščanja krvi skozi svojo gobavost časa preteklega v prihodnjem času časa sedanjega
ne bomo rešeni svoje piškave milosti svojih dragih ne razširja prst Triglav ne povzdigne svojih mrtvih ker tiho tišje so od vsakdanjosti gorečih v zadnjem krogu domovine
ampak ljubim mišične konje ki ne vedo za lego junakov pred jutranjo bitko in ljubim Krpana ki deblo obteše do beline papirja in do beline semena ker tako obstaja resničnost užita v zaplojenem niču brez vere in strpnosti vsega skozi razkrivanje v danem hipu
zakaj nič več ne pričakujem tistih ki obstajajo po milosti božji in razglašajo smrt za prosti dan pestunje časa ki bo odnesla plodove v rodni kraj slednji hip volčjega vetra so na obrazih svete trojice in prižigajo angelsko zadoščenje da so zaradi plačila in večnosti
ki mora pasti pred rojstvom ki pada pred smrtjo v goloto prvin ki ohranjajo bitnost kakor nezadoščenje na pohodu skoz rast
In zdaj preostajajo le še stvari in besede sever zahod izropanih ciljev jug vzhod navpične prisotnosti v vsem zabodena čutila kakor budnost v vseh legah stvari
neizprosno kakor deblo Prešerna brez svetinj in meja ali gozd brez borov v svojih koreninah ki ne zadoščajo zlomu
a ne popušča zvonki prsti ko seje vid in sluh vonj in okus sveta časa zakaj jalova senca oblega prostor luči
