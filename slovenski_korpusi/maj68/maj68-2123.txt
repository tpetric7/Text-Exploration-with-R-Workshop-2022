(Slovenski vsakdan ali kaj)
Nekaj dni je, odkar sem se, vozeč se v zavetje svojega domovanja, soočil s situacijo, ki mi je ponovno porodila vprašanje o vprašljivosti človeške dobrote. Dogodilo pa se je tole:
Kot že rečeno, vračal sem se domov, huda megla je visela v zraku in sploh se ni kaj prida videlo naokrog. V takih prilikah sem se na tej poti domu naproti ravno peljal mimo Magistrata, ko sem opazil tam med granitnimi kockami in parkirnimi urami eno izmed svojih ne najboljših prijateljic, ki biva tam nekje blizu kot jaz, čeprav v teh podatkih na žalost ne morem biti izčrpnejši.
Vidno je bilo, da se navedena ženska tudi vrača domov, saj je, ko se je ravno takrat izza ovinka prikazal avtobus, pospešila korak in se namerila proti postaji. Mislil sem si, zakaj ne in zaustavil poleg nje.
Dekle je reagiralo kot reagirajo vsi v podobnih primerih: najprej se je umaknilo korak vstran, misleč, da jo s svojo vožnjo ogrožam, nato pogledalo proti meni kdo v avtu je, me spoznalo, se približalo in povprašalo kaj je ali nekaj takega.
Ko sem ji to porazložil je postala ženska na moč vesela, češ da se ji hudo mudi domov, ker da ima tam nekaj nujnega za poopraviti in da sem ji prišel kot naročen kot se temu reče.
Torej sem ji odprl vrata in zavihtela se je noter. Nekaj časa se je pregibala sem ter tja, ko pa se je primerno namestila, je pričela buljiti skozi prednjo šipo. Ne vem zakaj, a vedno me spravijo na rob suicida ženske, ki počno take stupidnosti, nekam me spominjajo na eno izmed mojih mnogih tet ali kaj, in verjetno jim vsled tega avtomatično pripišem vse njene lastnosti (v katere pa se na tem kraju ne bi spuščal).
Tega dne sem bil psihično nekam odsoten, nizek zračni tlak ali kaj; kakorkoli, nič kaj nisem z omenjenim dekletom komuniciral, izmenjaval informacije, se smejal ali vzpostavljal temu slične odnose. Le mirno sem ždel tam, ves pogreznjen v svoj plašč in premišljeval o kaj jaz vem čemu. Mimogrede mi je še blisnilo skozi mozeg, da prisotno dekle ni nič kaj solidne sorte; vendar ta ugotovitev ni imela nobenih nadaljnjih posledic, kajti kot rečeno, ti prebliski so bili nekam obrobni.
Pri drugem semaforju se je dekle zaobrnilo proti meni, očitno pričakujoč, da bom pričel z nekaterimi od prej naštetih komunikacij. Videč, da nimam nobenih intencij teh sort, je pričela z razgovorom sama, a je, ker so bili vsi moji odgovori enozložni, obupala in se verjetno vprašala (tako kot sem se tudi jaz vprašal, zakaj sem jo vzel s seboj) zakaj se je sploh odpeljala z menoj, če sem tako pust. Vedel sem, da je krivda na moji strani, a čutil nisem najmanjšega interesa po poboljšanju, bolje rečeno, nikjer v sebi nisem našel dovoljšnje volje za kaj takega.
Bližala sva se že najinim domovanjem, ko sem povprašal žensko kje domuje. Le-ta je medtem brskala po polički, ki jih imajo avtomobili pred sovoznikovim sedežem in privlekla na dan nekaj fotografij nekaterih ljubljanskih mladeničev. Namesto odgovora na moje vprašanje je vzkliknila, da nekatere pozna, češ, da so se enkrat srečali v enem izmed ljubljanskih gostilniških obratov in se zatem zahihitala, kar je dalo človeku misliti.
Posebno dolgo si je ogledovala nekega mladeniča, črnolasega in z brki. Nisem vedel ali je imela z njim stike preteklega značaja ali pa ji je nanovo prirasel k srcu. A tudi vprašal je nisem, le svoje prejšnje vprašanje sem ponovil. Povedala mi je, oziroma mi kar pokazala, kajti ravnokar sva se peljala mimo ulice v kateri da je njeno bivališče. Torej sem moral zaobrniti in pri tem zapeljati v nekakšno jamo, globel ali kaj, polno razvoženega snega in smeti. Zaustavil sem, ji, tako kot vsem drugim moral pokazati kako se odpirajo vrata in jo izložil. Dekle se je izvleklo v noč, se nekam zahvalilo in zaloputnilo vrata premalo da bi se zaprla, torej sem jih moral sam še enkrat.
Po večerji sem se spomnil, da sem v avtu pozabil slike tistih mladcev. Vrnil sem se torej v garažo, odprl avto in pobrskal po ondotni polički. Vendar jih ni bilo. Vse sem izložil ven na sedeže – papirje, zapiske in dokumente, jih lično sortiral, vendar brez uspeha. Ženska si jih je neodgovorno prilastila, da ostanem v mejah zmernega izražanja.
