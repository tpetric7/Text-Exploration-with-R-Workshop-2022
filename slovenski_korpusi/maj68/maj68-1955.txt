Zdaj, ko smo te našli, zdaj, ko si se malo že ogrela, reče glas, ki ima znotraj in v sebi nekakšen nasilen mir, kot kakšno žrd, ki potem štrli pri raznih manjših glasovih ven, ker je večja kot ves glas in se tako nemara dela, da ima več miru, kot ga ima, in tako štrli naprej, kot tudi prazne roke, katerih komolci so zasajeni v ploskev mize. Potem se glas tudi razširja, kot da ni nobenih zidov, stropa, preproge in drugih malih človeških reči. Mogoče se celo zdi, da je vse odprto, ko se tako širi, in ko ga več ni, se mogoče zdi, da šele in še bolj narašča tja globoko daleč, poševno in visoko. Tako se mogoče tudi zazdi, da prav iz tiste temno vijoličaste odprtosti poševno zgoraj, kjer so sonca tri med tremi mavricami, šele prihaja in se potem ustavlja v tem malem prostoru samo za hip in se naredi tako videzen, kot da nastaja v tem malem prostoru. Potem ni videti, da bi sploh bilo kakšno prostrano vesolje, ni videti niti Malega medveda niti Severnice v njem, čeprav je svetlejša 1500-krat od bivšega Sonca. Ampak glas vseeno buči, besede v njem so visoke skale, ki se valijo težko navzdol iz poševne odprtosti visoko zgoraj. Zdaj, Greta, ko si se že ogrela malo.
Jaz sem doma. Sedim za mizo in mogoče malo mislim, kakšen hudič bo pa zdaj, in je vse blesavo. Vzamem kosilo iz pečice v štedilniku, postavim ga na mizo in se navzgor kadi in ura tiktaka. Potem jem veliko in sem zraven nemirna in ni dežja in ni teh reči v zraku, da bi bila vsaj malo pri miru. Sije sonce skozi trapasto okno poševno noter, prav na juho, da se po žarku gor kadi in se juha blazno sveti, da dolgo gledam žlico v tem zraku, ko mi roka kar malo trepeta. Potem veliko jem in je vse drugo tiho, da zraven mogoče tudi malo mislim. Ampak me žarek, ki potem preskakuje s cinkov in žlice v usta, zelo draži in me dela nemirno, da nič več ne morem. Če oblečem krilo in bluzo, je spodaj neudobno, me vse stiska in me moti, ker mi noge štrlijo ven kot iz kakšnega stisnjenega oklepa. Bluza je pa dobra, samo malo odpneš, če ti je vroče. Če imam vijoličasto volneno obleko od Božiča, je zgoraj okoli vratu lahko zelo vroče, in ne moreš nič, ko je takšen ovratnik. Malo tudi mislim, v kakšnih prilikah šaradastih in vremenih se lahko znajdem, in roka in žlica nad juho kar malo trepetata. Potem ko to mislim, zmeraj tudi razmislim, če imam pravo oblačilo na sebi, ker je to potem zelo važno, če se zanič počutiš. Zraven tega mi zelo pristoji, ker je temno vijoličasta. Tudi ko veliko jem, se mi tudi brada malo trese ali pa se mi tako le zdi, ko gledam svojo roko v poševnem žarku. Skoraj nič ne mislim, kaj bo pa zdaj, ali kaj podobnega. Čez bluzo oblečem samo dolgi črni plašč z rdečo podlogo, snamem z obešalnika torbico, se vrnem v dnevno sobo, kjer je takšno sonce, in nekaj časa gledam tja gor v uro, kako gre, in zraven kar vidim očeta, kako jo navija, se pravi, kako bi jo navijal, če ne bi bil zdaj na poti, ko je šofer in ima po vse dni službo. Drugače pa je tiho in nič ne mislim, kaj bo pa zdaj, ko ne grem več v šolo. Pogledam tudi strop in potem se spomnim, da mi je šla zanka na nogavici, in potem se preobuvam kar tam pri štedilniku in v plašču, ki ga imam najrajši, ampak mi zdaj nenehno sili naprej in se moram jeziti nanj, in ne vem, zakaj se mi tako blazno mudi, da mi silijo solze trapaste v vse oči. Mudi, da je kaj. Zraven tega mi hodi ven in ven po glavi del trapaste pesmice, ki sem se je spomnila, ko sem jedla juho: Potem pa pika poka šlo je, brž lonec je na dvoje.
Glas, ki ima vprašanje, se razlega kot kakšna prostornina in se s težo sive galaksije spušča z višav, da lahko gledaš samo gor, kjer so potem mavrice tri, kot da so samo še tri mala obdobja tam spredaj in blizu. Vržena je v sedež nasproti prostorninskemu glasu. Jesenova mizica je nizka. Nagnjena je naprej, da se ves val glasu ujema v naprej nagnjeni život in naročje. Gleda gor. Usta so rahlo odprta. Vlaga sline je na robu usten. Nosek je rahlo ukrivljen, polt je sivo oranžna. Vendar tam zgoraj ni nobenega zoodikalnega ozvezdja Lev, da bi vrhovalo in imelo modro belo, oranžno belo, belo, rumeno zvezdo. Ima svetlo črne kratke lase, ki so spodrezani na vseh straneh in se naravno, samo s svojo težo spuščajo z vrtinca tam zgoraj v čelo, sence in tilnik. V vsem prostora je nekaj tobačnega dima.
Jaz dolgo stojim pred slaščičarno Bučar, in nobenega ni. Notri so samo nekakšni tipi, ki jih še videti ne morem. Grem malo dol do Gorenjskih oblačil in gledam te neokusne plašče, sama čofta. Potem gledam tudi gor, kjer zdaj več ne sije sonce, ampak so oblaki, ki kar mahajo dol. Je pa vseeno tako kar dobro. Samo da ne sije poševno v oči, ker me dela nemirno. Ker je potem skoraj zmeraj samo poševno, sonca tako sploh ne maram. In ko gledam gor in malo mislim, me zadene debela baba in reče, če nimam drugega početi. Mi pa skoraj torbico zbije in sem zelo presenečena, da samo gledam. Potem samo prekoračim ozko ulico in gledam v izložbo male zlatarne. Vse brez okusa. Šaradasti prstani, in samo ena zapestnica, ki mogoče kaj je, če ne bi bila tako podrobno narejena, iz nekakšnih koščkov, ki so mogoče izrezljane podobice, ki naj pomenijo bogve kaj lepega in to sranje. Da bi bila iz enega kosa! Grem tako nazaj gor mimo Bučarja, in spet nobenega ni. Zato grem še kar naprej tesno mimo trafike in se ustavim pred mesnico in gledam čez na novo ploščad med gledališčem in cerkvijo, in vidim, kako je malo višja od ceste – ko se odtrga z one strani črna dolga postava. Malo postoji. Gleda sem čez, potem pa se tudi pomakne proti sem, proti meni. Najbrž mi tudi nekaj kima, ko vidim, da je far, ki nas je imel še predlani v osemletki. Naglo se zasučem in zginem spet dol h Bučarju in se mi kar koža naježi. Drek, si mislim in kar slišim tisto sladko korsko petje, ki sem ga nekajkrat poslušala, ko je tako silil, da je bil ves slinast. Grem tako na konec Pungerta, prav do sv. Roka, in me kar nese na desno, kjer je škarpa in se potem spodaj odpre šaradast razgled. Ampak nočem. Grem na levo, kjer se glasi težka klavirska glasba v veliki hiši. Figo, si rečem, to je spet šola. Mogoče mislim čez dvorišče na Tavčarjevo, zavijem po hodniku na konec, odprem še ena težka vrata in sem na dvorišču, kjer so potem drvarnice, vrvi za perilo in je vse blazno sivo. Ampak kaj, kar strese me, po hrbtu mi gre mrzlo, da oblačila na meni odstopijo od kože in kar ne morem verjeti tem svojim očem. Malo bolj na levi stoji prejšnja baba, roke ima na trebuhu prekrižane, z njih pa visi velik cekar. Gleda nepomično vame, kot da me čaka. Mamica moja, oči se ji svetijo in so staro grozeče in se mogoče še bolj svetijo, ker so oblaki še bolj nizko in je mraz in se zgoraj zdaj namesto žalostnega klavirja oglasi nekakšen bas, da se zasučem in stečem spet ven in po Cankarjevi kar mimo Bučarja in mimo pošte do mosta. Tam sem še zmeraj malo zbegana, se mi zdi, in zavijem na levi mimo nekakšnega skladišča po vijugah navzdol h Kokri, da se kar malo spotikam in da je velik veter okoli mene. Spodaj se spustim na velik kamen in je fino, ko sem tako počepnjena ob tla in je nad mano stara vrba, ki vse zgoraj nad mano zakriva, in je vse okrog nekakšno rastlinje, da me gotovo niti videti ni in sem med vse te reči skrita in varna. Samo spredaj, pred mano, je odprto, ampak tam klokota Kokra. Bolj malo je je, bolj suha je. Ampak se glasi, peni in poskakuje, da se zelo nasmehnem, kot da mi je toplo, čeprav imam še zmeraj sapo, ki je zrasla v meni po teh vijugah. Mislim si, kako je to, da ni sonca, da bi bilo vroče, da bi mali valovi še bolj poskakovali in z njimi še kakšna riba ven, ki se potem s trebuhom zalesketa kot biser in že pljuskne nazaj noter, da je več ni. Tudi ni nobenega kopalca, nobenega špricanja. Da bi potem bili z žogo, da bi letali, zadaj pa bi na skali tranzistor nabijal kakšen nagel beat. Potem pa malo jest in spet čof, in lahko žoga s tokom uide in je vseeno blazno smešno. Kaj bi. In mi noga zdrsne po ostrem kamnu navzdol, da mi gre spet zanka trapasta. Bog! Oslinim si jo, bog, že druga danes. Tako pa silijo vodeni oblaki zmeraj bolj dol in je temačno in vržem kamen tja daleč, ampak vseeno ne pade v vodo, zaropota po belem produ še pred vodo, zgoraj po mostu pa nenehno brnijo vozila. Črne pešce ob rdeči ograji lahko vidim skozi vrbove veje, ki niso tako goste, ker je vrba najbrž stara, vseeno pa so nad mano kot kakšna varna in takšna streha. Vržem še en kamen. Tudi ta ne pride do vode, zato se spet nasmehnem, ko se spomnim, kako bi voda špricala, ko bi bila vročina in bi kakšna žoga ušla navzdol proti Medvodam in Zbiljam. Kakšno težko življenje, ne pade in ne pade. Če bi vstala in zagnala, bi mogoče šlo, ampak potem ne bi bila več skrita in bi zgoraj z mostu buljili dol in se nabrali v črn grozd golazni, kot da je kaj. Zdaj pa še zanka, in ni sonca, in ni žoge, in ni malice, in ne šprica voda, in ni pravega zraka, in ni mokrih oranžnih kopalk. Še te veje tiščijo dol kot težki most tam na desni, kot da bi bile iz zelenega betona betonastega. Šaradastega. Bog.
Z rokama sune k sebi, se skorajda zravna v nizkem sedežu in samo prsti ostanejo kot kakšni pravokotni trikotniki na robu jesenove mizice, ki je klubska. Kot da je glas presenečenje, kot da je vprašanje izmišljeno, tuje ali mogoče celo nevarno. Tam gori kot da ni nikoli konca, sveti sonce nam zeleno, kot da kaže kakšno vigred. Vse naokrog je širok sij kot požar sporočila in na njegovem obodu je spet ognjeno zelena barva, ki se skoraj dotika obzorja, kot da se z nebesnega svoda zliva neposredno v visoke hribe in se po njih steka naprej in dol. Mogoče ne razume. Tanki obraz z malo naprej pomaknjeno spodnjo črto ustnice je prenapet in usmerjen gor, kjer je mogoče kdaj bilo ozvezdje Devica in je bilo zelo raztegnjeno. Mogoče je, da je zarisovalo črko Y in je bilo najbolj vidno na začetku aprila okoli polnoči, maja okrog 22. ure in junija okrog 20. ure. Spika je tedaj mogoče imela ogromno navidezno svetilnost.
Jaz grem gor po ridah in se mi vogala plašča malo vlačita po strmini in po kamnih. Slišim srce, ki mi tu notri bije, in ko se tudi oziram malo gor, vidim, kako se nekateri ljudje na mostu ustavljajo in gledajo potem dol po strmini in na prod. Zato se ozrem dol. Ne vidim nič in ležem naprej. Potem ko ležem še bolj gor, se nekateri ljudje v bolj črnih oblačilih naberejo na koncu ograje, prav tam, kjer pride moja kačasta pot potem gor. Srce še bolj slišim in vogala plašča se mi še bolj plazita, ko se držim zelo naprej v strmo strmino, da jo imam čisto pred očmi. Najbrž se spet malo tresem kot kakšna pernata žival in ne pogledam več gor. Ko sem že skoraj čisto zgoraj in imam sapo, vidim nekatere noge, kako stojijo na vrhu tik nad mojo glavo. Vidim jih samo malo nad gležnji in spod čela, ker še zmeraj ne vzdignem obraza bolj gor, da bi jih videla, kako tam stojijo in najbrž gledajo, kot da je kaj. Mogoče si kaj mislim, kaj bo pa zdaj, ko sem že toliko visoko, da jim skoraj vidim tudi obraze, ko se najprej malo zganejo, kar tako s stopali in na mestu, da mi še enkrat pride pred oči sonce in voda, ki šprica po njem, potem pa samo še malo postojijo, potem pa se zgane eden proti Evropi, potem še eden in nazadnje tudi ženske. Tako se kljub težki sapi kar oddahnem, ko še niti na vrh ne stopim, in tako sploh nobenega ni pred mano in lahko vidim samo odhajajoče hrbte tja proti Evropi in druge čez most proti Planini. Zelo je fino, ko se tudi ne ozirajo nič.
Sonce rdeče je kri. Tam v desnem zgornjem kotu ogromnega prostora, da lahko glas bolj bobni in se razlega v svetlobna leta, ki se potem razširi v ogromno južno nebo aprila, maja in junija in celo julija, visi ogromno rdeče sonce. Njegov sij je kot široka žareča pika, ki pa se ne širi, ostaja zaprt vase in mogoče grozi kot kakšna priroda ali kot kakšno žareče oko z višav. Dlani ima sive in strašno majhne in so še bolj koščene, ko se oprijemljejo rumenega roba mizice in grejo kot dva koščena kavlja ven iz širokih črnih rokavov. Mogoče je zelo nerazumljivo, da ni niti ozvezdja Tehtnica niti Škorpijona, ki bi tako morali biti v tem času, zdaj pa ju ni, da bi bili sestavljeni iz srednje svetlih zvezd in sorazmerno svetlih zvezd in da bi bili nizko na obzorju. Navzdol visi samo osredotočena rdeča magma, in zunaj se zaletava veter, da vse še bolj bobni.
Jaz grem zdaj naravnost k Bučarju in se nič ne oziram, kot da nič ne vidim in kot da me nič ne briga. V zraku je zmeraj bolj sivo in se mi plazi celo ob koraku, da se zapletam, in se najbrž spet malo spomnim, da ni sonca, da bi voda špricala v vročini in po oranžnih kopalkah, da bi žoga ušla s tokom navzdol kot kakšno barvasto sporočilo ali kaj. Tako se plazi spodaj pri gležnjih. Malo in tesno zajamram, bog. Notri grem naravnost do konca, mimo vseh malih mizic na desni in dolgega šanka na levi, in se spustim na oblazinjeno klop na koncu, ki je čez vso steno, pred njo pa je podolgovata miza. Tako imam ves ta bučarski, šaradasti, smrdljivi prostor pred sabo in vse vidim pred sabo kot izložbeno. Vidim celo skozi veliko okno ob vratih prav na ulico, kako hodijo gor in dol in se mogoče malo čudim, da se jim pajčevina nizkih oblakov ne zapleta v gležnje tako, da bi padali in se opotekali. Tu notri pa je velik dim. In, o bog, tam iz radia prihaja blesavo plenkanje in hammond orgle predpotopnega Tretjega človeka kot kakšen gumijast dunajski zrezek. Moram na stranišče. – Potem so na desni za šipo tudi tortice, ko glasba Tretjega človeka še sploh ni nehala. Tako je zmeraj nekaj trapastega in ne vem, zakaj se znajdeta skupaj prav najbolj trapasti reči, ta Tretji človek in tortice. Je pa res, da nisem dovolj šolana, jaz nisem nikoli izobražena, in potem gre to dol, in ne vidim, kam gre ena reč in kam druga in ne vem, ali gresta skupaj ali narazen. Henrik, ki je zavaljen v levi kot na isti klopi, reče o pa si le prišla. In se sitno smeji. Rečem o ja, seveda, in ga malo pogledam, da se več ne smeji, ko me gleda. Da se razpeniš, reče potem in frene neko malo reč proti meni. Ali pa sploh nič ni, ker nič k meni ne prileti, in kar tako frcne, da blefira. Blefer šaradasti! In sitna si, reče on meni, hudič šaradasti! Moram z roko dol, skoraj pod klop, da primem peto, ker se mi mogoče zdi, da se je tam doli razmajala ali kaj. Brado moram položiti na rob ostudno gladke mize, da ga spet malo pogledam. Oči ima zelene kot sam hudič. Reče o pridi sem, in je še bolj zavaljen v kot in nazaj, v ustih vrti neko reč in oči se mu res zeleno smejijo. Reče o danes si fuč, in o pridi sem, se bova igrala, saj ti je vseeno, če si že fuč in je konec z mano. Reče o pridi. Reče in ima v črto stisnjene oči, ki ven režejo, navznoter se pa mogoče kar topijo od zadovoljne zavaljenosti. Reče in se navzdol in razpotegnjeno smeji, kot da se mu niti truditi ni treba in se lahko celo zavaljeno drži daleč proč, pa bo vseeno po njegovem, pa bom kar skočila tja in se stisnila k njemu in te reči. Zato vstanem in se kar po ozkem prehodu med mizo in rjavo klopjo pomaknem tja k njemu in se zvrha spustim tesno ob njem dol, da levo krilo črnega plašča zleti nanj in ga malo prekrije, da je potem rdeča podloga kot ogenj zgoraj in se sveti v trapasti, šaradasti, sivi prostor, ki je v resnici samo slaščičarna, čeprav je pohištvo in vse to novo. Denem mu roko tja, kjer je potem srce, se nagnem v kot, kamor je zavaljen, in se tudi smejim. Rečem o bije, in on o tem nižje spodaj, in se razlezeno reži in s stegnom butne v mojega pod levim krilom plašča, ki ima najlepšo barvo podloge. Rečem o to je plašč, in grem z roko tja, da okrajek vržem na svoja kolena, da so zdaj črno prekrita in ne štrlijo več trapasto v ta prostor. Ja, tam, reče in se niti ne zgane. Reče o zdaj, ko si tako preč, kar hitro nekam pojdiva in narediva to, da se hitro vrneva, reče in vrti super fild v črnih ustih. Zraven tega nekam začudeno odpre oči in usta in reče o a? Kam hitro, rečem. Reče o vseeno, samo da je kakšen prostor ali veža, in sedi zavaljeno v kotu in vrti to črno reč v ustih, oči pa sploh nimajo nobene barve, zdaj še zelene niso. Pri levi mali mizici sedi nekakšen smrkav tip in ima obraz sklonjen v smrkaste dlani. Ko pride natakarica s pladnjem tesno mimo, spusti k njemu nekaj na mizo k obrazu, da malo zažvenketa, in sploh ne bi videla ali slišala, ko se mi ta reč neumno zasveti in vidim, da sploh niso denarji, ampak je prstan, ki potem še nekaj časa malo odskakuje po mizi in dela takšen glas, ko roka malega mulca poskoči, plane, skrije glas in prstan vase in se tako izpolnjena spet stisne k obrazu. Ne vem zakaj, ampak pogledam svojo roko in svoj prstan, ki se tudi zasveti. Natakarica s kronico zgoraj, ki se ji prilega, da je kaj, se potem šele izza šanka malo ozre proti sem. Kot da sem nekaj zaskrbljena, in ne vem kaj je to, še enkrat pogledam navzdol na svojo levico in se mi zazdi, da se strašno blešči, da me kar žge, da ima takšen sij, kot ga še nisem videla. Ne vem, kaj je to in se kar malo stresem, kot da to odganjam. Reče o bova prej nazaj, in gleda tja čez proti izhodu, kjer je potem velika šipa, skozi katero se vse vidi. Zakaj tako hitro, rečem, in on o da bo potem mir, da ne bomo več mislili na to, in jaz, ne tako hitro, to, da nočem, in on o tem, da je najprej vseeno in ni nič važno, kaj hočeš prej, ker potem pride nekakšna velika omama ali nekaj takšnega, da začneš stokati in takrat potem nič več ne veš in sploh ni važno, kaj hočeš ali nočeš prej. Potem je mir. Ko da je konec, lahko gledaš spet druge reči in se pogovarjaš in to. To ni nič, rečem, tako sploh ni nič, in o zmeraj lahko kdo pride, kakšna baba, rečem. O Henrik, rečem, o Henrik, rečem, vržem glavo nazaj in se zelo in strašno smejim, da se kar šipe tresejo in se nekatere trapaste glave ozirajo, in vržem svojo levico v njegov izpahnjeni razkorak in ga malo potrepljam, da se sprednje glave malo sramežljivo nasmihajo, o Henrik, in se še zmeraj in zmeraj bolj smejim, da mi frli slina ven. In Tilka drži z obema rokama visoki rob rjavega krilca iz teksona, ki se napenja od njenih zbitih stegen, in reče o gor se mu vsedi, in jaz, ali na mizo, in Tilka spet o pa na mizo.
Ko občutljivo stakne prstanec s palcem, da je med njima in dlanjo pravi človeški krog, so drugi prsti narahlo in tenko okrog kroga kot kakšna krilca in samo malo trepetajo. Hkrati sta rdeči ustni zgoraj v obrazu določno in tesno staknjeni kot dve mali tetivi, od katerih je spodnja bolj rdeča, bolj polna in gre bolj ven iz obraza, ki je mirno zbran in usmerjen in ne bega, ko nemara sploh ni preplašen in zbegan pred vprašanjem, ki teče dol z velikega zlatega sonca. Sonce zlato je kot disk. Težka zlata barva lije po vsem južnem nebu, kot da vre. Plinske meglice, meteorni prah, planeti in kopice, kar jih je še ostalo, so preplavljene z njeno peno in ogromnimi mehurji, ki jih pušča za sabo, ko gre čez. Lije čez veter tu doli, čez mali prstan na prstancu in nadir se utaplja v njeni grezovini. Lije zgoraj iz zenita, celo severno nebo je samo odblesk zlata iz južnega neba, celo vprašanje buči v peni in je zlato. Ni Strelca, ni Kozoroga, obe veliki ozvezdji iz živalskega kroga, ki sta nekdaj vrhovali prav v tem času, sta izginili in še navidezni nista več. Če pa bi vstala in se vsaj malo sprehodila, bi bilo razločno videti, kako je mogočen črni plašč in so čeveljci spodaj oglati in mogoče celo okorni, in kako se telo znotraj in spodaj tenko koščičasto in rahlo premika.
In jaz, ja, na mizo, in se zavihtim gor na rob mize, njemu nasproti, naglo vzamem, njegovo glavo in jo potegnem k sebi, da jo skrijem v krilih svojega ogromnega plašča. Sili nazaj in se z rokami otepa in jamra o da ne, in o nekaj videti, da Tilki še bolj zleze krilce gor in se potem cmokasto tolče po stegnih, kot da šprica kakšna poletna voda po zraku in soncu. Jaz zdrsnem še bolj na rob, se pravi, potegnem glavo še bolj k sebi in jo vlečem za šaradaste lase zelene v svoja oblačila. Jamra o gledajo. Tilka reče, glej, tam zunaj, in ko se ozrem, vidim, kako pred veliko šipo raste gruča postav in gleda potem noter, da rečem o ja, o ja, in ga še bolj tiščim k sebi in pričnem po robu mize tudi malo poskakovati in se spet ozrem, kako nadolgo gledajo noter. Potem me sunkovito odrine in si že popravlja lase šaradaste, jaz pa sem zelo zadihana, da nekaj hipov kar tako obvisim na robu mizice in se šele potem vržem na sedež in pokažem jezik babam in nekakšnim ljudem tam zunaj, ki imajo nosove kot kakšne zmečkane krompirje na šipi. Potem spustijo dolge poglede v tla in malo tudi naprej in počasi odhajajo. Vidim, da je tam zunaj še bolj sivo in mogoče celo dežuje. Potem sem po resnici še zmeraj zelo zadihana kot kakšna češka lokomotiva. In se moram še smejati, ko si kar naprej popravlja lase in je malo zardel, ko ga gledam tako od strani. Tudi tipi, ki so vstali s svojih stolov, da bi gledali, zdaj že spet sedijo. Stara natakarica nekaj odkimava, ko gleda sem. Strupi, ki je spet v strašno visokih čevljih in v nekakšnih jermenčkih, pa vrže svoja scefrana skripta ali nekakšne rumene papirje na mizo in s povešeno glavo zažene vse svoje oči v Tilkino kipenje tam spodaj. Ali so gledali, reče Tilka in strese z glavo, kot da je to važno, če ti kakšni lasje nagajajo ali pa se ti nabere preveč dima okoli glave. Dim je rjav in siten. Zdaj sapa malo pojenjuje v meni. Radio tam izza izloženih tort kar naprej nekaj nabija in to ni ničemur podobno. Strupi je z očmi še zmeraj dol, eno roko ima na skriptah in reče o dal ti bom ime Mahalija, in Tilka reče o ja, ko boš. Boš, ko boš, in se malo skloni, da ga lahko pogleda s strani in so njene oči vesele, dobijo nekakšno takšno zadovoljno iskro ali kaj, radio tam zadaj za tortami pa igra slovensko poskočnico Enkrat še, samo enkrat še ali kaj. Reče o Mahalija, ona pa o ja, ko boš pokazal sekirico, če jo sploh imaš in se ne lažeš. Zunaj najbrž dežuje, vidim same dežnike, kako kot kakšne razmočene cunje ali krtine drsijo mimo okna. Mora biti blazno zoprno, bolj kot prej, ko je samo viselo dol. Ali pa ni bolj. Oboje je sitno. Dela človeka nemirnega in sitnega kot ta dim in to novo pohištvo s torticami, ki so gotovo stare in smrdljive kot ta svet in druge galaksije šaradaste. Bog, da bi se vsaj tudi malo bliskalo, da bi bilo nekaj videti, ne pa samo te male sobne rastlinice na oknih, nekakšni asparagusi. Ne vem, kaj. Bog šaradast, zdaj v radiu za tortami poje Tom Jones, tako da stoka in joka zraven, da se glas napeto zvija. O bog, da bi človek kam šel. Da bi nehalo, da ne bi pritiskalo … Reče Tilka o če pokažeš sekirico. Reče o ostala je kar tam, potem je nikoli ne grem iskat, zmeraj, ko je spet treba, sunem novo. Tilka reče o rada bi bila enkrat zraven, ko pleh poči, kako se preseka, in potegne sapo vase. Mogoče zdaj, ko se je nabralo ob skoraj vseh mizah veliko ljudi in nekakšnih mulcev, spet malo mislim. Sploh mi je pa vseeno. Dež je v mojem srcu, ni nobene žoge. Kako je vse nepremično. Vsaj prideta dva tipa. Prideta baba in dedec, ki kar smrdi po kakšnem super polishu in ima že malo sive brke, debel nos in povaljan ksiht brez vsake črte. Vse spodaj pod rjavim umetnim plaščem je vampasto polno, da se pas plašča vtiska v meh kot v kakšno godlo pozimi. Ima belo srajco in sivo kravato na elastiko, ko z babo, ki je kot kakšen cekar, stojita tam in se ozirata sem kot za kakšnim prostorom. Drži se ga, cekar, pod roko, z obeh dežnikov pa res kaplja, Bog. Strupi reče o nek tip iz občine, ko se še bolj približata in mogoče gledata malo boječe, če je mogoče kakšen stol ali kaj. Trrrrr, reče Henrik in tolče po mizi in poka s prsti neodložljivo in nujno tja proti šanku s tortami. Reče o hitro, in Strupi o osem smrdljivih slivovk, ha, hu. In gledamo potem v ta dva, ki nekaj mencata, vendar ne gresta. Henrik se naglo ozira, kot da išče ali kaj, potem me zgrabi za roko in o sedi gor, da te razpenim. Skoraj kriči, in sem že gor na robu mize in se z rokama naslonim nazaj, da grejo okončine in vse to naprej kot na pladnju srebrnem, in mi gre naglo z roko med nogavice, da sem še sama presenečena in stisnem kolena, da ga malo odsunem, ker sem tako presenečena. Reče o ta, ta, tam in gleda v onadva. Pa je bilo le dobro. Ko se ozrem, se baba že obrača proč z dolgim, užaljenim in ponesnaženim ksihtom in potem gresta. Tako zlezem spet dol in se smejim, ko Tilka reče o mater božjo, in natakarica že nese cel pladenj te rumene smrdljive tekočine, da se ti kozla, samo če jo povohaš. Strupi reče o fino, samo kaj pa zdaj, in se zresni in dobi gnusen ksiht kot baba maloprej, ko so ti kozarčki svinjsko na mizi. Tilki pa se oči svetijo in leti iz nje vročina ali takšen vroč val, ki nastane, ko si nečesa želiš zares. Reče jaz pa bom, in stegne roko mimo Strupijeve, ki gre potem gor in jo poboža po joških okroglih šaradastih. Reče o ti že ti. Henrik, ki se tudi kremži in spušča iz sebe pokozlane glasove, reče o kje je Magda, Magda iz Bitenj, ki vse požre. Tilka komaj pogoltne, da še mokro reče o Magdi, kaj rečeš, kje, Magda se goni. Reče Strupi o kako le more požreti ta gnus, in celo roko odmakne z nje, da jo lahko gleda bolj z razdalje in celo malo bolj odzgoraj in od daleč. Rečem o potem bo moral nekdo priti, da bo to spil, dež pa še zmeraj lije in prihaja prav sem noter njegov smrad, da je grozno. Moram se spodaj prijeti za peto, ker se mi v resnici maje, ko nisem tam spodaj nič pazila. Nisem mogla. Kako naj človek v takšnem času misli tudi na to, kam stopiš. Tudi me mogoče malo zebe, ker mi še na misel ne pride, da bi slekla plašč plaščast, in sunem roke v žepe, da oba krila še bolj stisnem k sebi. Vidim ta rumeni smrad v kozarčku pred sabo in me še bolj zebe, da sploh ne vem, kaj mi je, in mi je tesno, da še bolj stiskam plašč in roke v njem k sebi. Zgrabim ga naglo in zlijem pod klop. Fiu, reče Henrik, ki ima spet zelene oči, zdaj si pa hitra, in jaz, saj nobenega tipa ne bo, da bi to spil. Reče o Tilka, in Tilka o dosti. Samo kdo bo tisti, ki bo to plačal, reče Henrik, niti ficka nimam. Strupi ima težko roko na rumenih papirjih, oči ima podaljšane v dolgi prostor in reče o Magdi. Reče o Magdi in ima še bolj podaljšano zrenje v nekakšno piko tam na koncu, ki pa ni vidna. Čez čas potem reče o najboljša Prešernova pesem je res Tri želje Anastazija Zelenca. Rečem o kakšna. Ko ima oči še zmeraj podaljšane v odsotno dolžino naprej, reče o deklic bel, čeden far in konjič. Reče o deklic bel, ker je potem par, ki mene veseli. Reče o far zaradi lohké vesti, ker se lohká kaj zgodi. Reče o konjič, da jahal bi vse dni od deklice farja tje, od tam spet k ljubici. Henrik je spet zavaljen v kot in si s konico jezika moči nos, ko reče o v redu, samo nič farja, o nič slabe vesti. Mala natakarica s kronico se sklanja k smrkovemu tipu, ki ima dlani še zmeraj na obrazu in mogoče še zmeraj stiska zlati prstan v mokroto obraza. Zelo se sklanja, mogoče šepeta v uho. Zadaj drži pladenj kot kovinsko ogledalo, ki je motno. Ovija ju blazno velik dim. Rečem o bogve zakaj slaba vest, to je blazno srednjeveško in trapasto, vsi ti ljudje so bili farški, in Tilka o jasno, brez zveze, tudi doktor Prešeren. Strupi še zmeraj gleda dolgo tja daleč, kot da je tam potem kaj zadaj in komaj slišno reče o bila sta dva konca, če sta dva konca, je med njima napetost, in samo če sta dva konca, se lahko kaj zgodi … oh, oh, reče glasno in se zelo premika na sedežu in premika roke k mali Tilki, spet čvekaš, samo čvekanje, stopiva rajši kam. Se reče o hočeš, da kar greva, da bo fino in masa. Tilka se reži in z očmi sveti kot z lučkami na veselici. Nagne še en kozarček, ko ji položi dlan na stisnjeni trebuh, in ona potem položi svojo čeznjo. Mačka moja, golden kiss! In gre njegova roka potem proti gor za rob krilca in se rine noter, da se Tilka zmeraj manj smeji, smeh pride ven samo katerikrat kot kakšen košček jabolka, ki se zaleti, vmes pa je tiho ali dihanje, da se spodaj tudi malo težko premika in stiska stegna kot kakšne klešče. Potem tudi zastoka in vrže glavo nazaj v zid, pred veliko šipo zunaj, pa se spet naberejo tipi šaradasti, gledajo skozi dim sem noter, ko smo mi vsi v ravni vrsti na ravni klopi njim nasproti kot v kakšni oddaljeni izložbi ali v takšnem gledališču. S Henrikom pričneva stegovati jezike proti njim, suvava z glavo naprej in malo mukava. Ampak še dolgo stojijo. Šele potem, ko Tilka strese glavo in jo Strupi spusti, da nima stegen več tesno skupaj, začnejo z velikimi deževnimi glavami odkimavati in se počasi zgubljati po svojih ušivih opravkih. Rečem o nič, to pa ni nič, to zijanje noter. Gremo v kakšen prostor, da bo mir, reče Henrik. Mir in hiša, reče Strupi, nese prste k nosu, visoko vzdigne obrvi in reče o mmmmmmm, da se vsi blazno smejimo. Reče potem o hitro. Imam samo dvesto din, Tilka šeststo, kar manjka, najde Strupi, da se za las izzide. Vse zvonklja. Malo kozarci, malo novci. Dim pa je povsod in smrdi po dežju. Natakarica s trapasto kronico na glavi kar stoji zraven in se mogoče celo čudi, ko puščamo te svinjske kozarce slivovke. Zunaj reče Henrik o hišah za vikend v Ma…, ampak ne brez Mojce. Rečem o kako bomo tja prišli. Reče Strupi o najlažje z avtobusom do P…, potem pa malo peš, saj nismo mornarji.
Če bi vsaj malo vstala, vsaj enkrat, in šla malo gor in dol, bi bilo vidno, kako velika in tenka je, da je črni plašč čez njo kot kakšen svet. Vidno bi bilo, da se pod njim samo nadrobno premika kot uklenjena, vendar tako, da je med premikanjem in težkim oklepom vendarle nekaj zraka in prostora. Vse okrog bi bil potem veter gibanja, lasje bi zaostajali, roke bi imele ritem. Tako pa sedi stisnjena v klubski stolček in zre gor, od koder vse to in težko prihaja, kjer so tri mavrice ena zraven druge, in je ena nizko nad obzorjem in je tenka, druga je nad njo, med njima je črna noč vesolja, tretja je ogromna, gre čez nebesni pol od vzhodna do zahoda, se razliva v severno in južno nebo, da je vse samo mavričasto, kipenje barv, da nebesne kape sploh ni, in tako ni Vodnarja. Nima Vodnarja, da bi bil potem sestavljen vsaj iz slabo vidnih zvezd četrte in pete velikosti, in se vprašanje mogoče samo dela, da je od tam.
Ko imamo Mojco, ki se drži fino, in čakamo na trapasti avtobus, pred vrati stoji nekakšen tip črn. Zdaj gremo. Zdaj gremo, in včasih ga pogledam. Ima črne nakodrane lase, roke ima globoko v žepih in vse cunjaste hlače porinjene globoko k tlem. Ima sivkasto kožo in suknjič in šal, ki spredaj in spodaj visi ven kot kakšna razmočena zastava. V dež gleda spod čela in je naslonjen na aluminijast podboj. Henrik reče o komaj čakam, in potem o nekakšen Rom. Potem nas zveriženo gleda in ne morem videti, kaj vidi. Strupi reče o vsaj z dežja stopi, Rom, in Mojca o pusti ga, saj je še fantek, in Henrik o Rom, ali si res deček. Dež lije in včasih pri tleh potegne veter, da se razpršene kaplje zapodijo kot kakšna nagla megla, avtobusi prihajajo in odhajajo v vse štiri deževne strani neba. Zebe me in malo mislim, tako da gledam razmočeni papirček v lužici pred sabo, da potem, ko je pravi avtobus, kar skočim, kot da sem kaj zamudila ali pozabila. V avtobusu potem kar stojimo po ozkem prehodu med sedeži in se malo držimo za trapaste ročaje zgoraj, da nas ne zabriše v vse ušive strani, radio pa poje skozi temna usta Gaby Novak Duga je, duga noč, da se zdi, da gre zunaj mimo velikih šip sama siva voda ali metež dežja in megle. Vseeno se na velikih ovinkih ceste, ko smo nemočni kot kakšen razsut tovor, kar smejimo in rezgetamo, da potem ljudstvo tam spodaj na sedežih najprej jezno, potem pa samo še užaljeno gleda gor skozi glas pevke in mokri zrak, ki smrdi. Henrik stoji za mano, zgoraj se drži za isti ročaj ročajast kot jaz, spodaj pa se zelo tišči vame, se malo premika sem in tja, da me včasih nese naprej v Mojco, Tilko in Strupija. Ko se potem ozrem nazaj, ima resen in malo bedast obraz, bolj tam zadaj pa mali Rom ali kaj že je, stoji zelo pri vratih in je zgneten v podboj in mali presledek med vrati in zadnjim sedežem. Gleda sem naprej, črno in ostro, ampak ne tako, kot da kaj določenega gleda, sprašuje ali celo vidi. Edino, kar je res finega v celem avtobusu, je Žumer. Tisti iz Vikerč, ki je zmeraj povsod in ima svileno ruto okrog vratu, in za katerega pravijo, da ima 38 ur delovne dobe v celem ušivem življenju, čeprav je bil že pred vojno nekaj časa v Avstraliji in sploh drugod. Zdaj dremlje, težka glava kinka v smer vožnje, da sivi lasje zgoraj trepetajo kot kakšna suha trava v vetru. – Potem sploh ne gremo nič na desno, mogoče niti ne pogledamo na desno, ko izstopimo. Vem pa, da so tam na desni zelo zabavni prostori v kleti in je grajsko dvorišče in so takšni strašno debeli zidovi z oboki, da te potem vseeno kar stisne. Gremo naprej. Mi gremo. Zelo spredaj je Henrik, ki vse pozna, v skoraj veliki oddaljenosti, da je lahko vmes veliko dežja in megle, da mogoče sploh ni razločno viden, se ziblje naš Rom. V zmeraj enaki megleni razdalji kot kakšen črn volk ali kakšna vest. Razdalja se niti ne povečuje niti se ne zmanjšuje, in tako najbrž sploh ni jasno, kdaj je pa potem nastala. Henrik vse ve, pozna vse poti, kot da ve, kam gremo in to. Stopa odločno kot kakšen hudič šaradast. Zebe me. Pod robom plašča so samo čevlji in gležnji, in še to je vse mokro, da se slabo počutim. Nikoli se ne obotavlja, da bi razmišljal. Kar pripelje nas do novega položnega pobočja, da sem mogoče presenečena in se mi život pod črnim trdim plaščem malo zgane. Čeprav je megla, dež in jutri sploh ne grem nikoli več v šolo, se to pobočje razgrne kot kakšna trapasta pravljica. Po njem so posejane hišice kot gobice. Imajo svetle strme strehe rdeče barve kot kakšne sveže mušnice, najlepše gobe. Kot da tudi sije kakšno ušivo sonce, ki se potem razliva čez cel svet in ga naredi, da človek nič ne misli in mu je vse blazno všeč. Henrik reče o v katero. Ko stojimo in gledamo in Henrik kar malo glavo vzdigne, ko smo mogoče prevzeti, rečemo o v katero bolj na vrhu, da bo mir. Tako se potem v najbolj zgornji nagnetemo na mali verandi, ki je že pod streho, in smo nestrpni in mencamo, ko Henrik poskuša z raznimi ključi in potem tudi z nekakšnimi dratenimi odpirači, da se kar uvijajo. Vse je iz rumenega poliranega lesa in se sveti. Na ograji kaplje dežja kar stojijo in se ne pogrezajo v les, da bi jih popil. Polkna na oknu zraven vrat so odprta, na okenski polici so v dveh loncih rdeči nageljni, ki vse zelo poživijo. Pred šipo je potem železen križ, da ne bi kdo udri, in je svinjsko in smrtno srebrn, ko je pobarvan z novo bronso, da ne zarjavi, ko potem vendarle že odpre in kar planemo noter v malo škatlasto predsobo, kjer je obešalnik in veliko zrcalo na eni steni, na nasprotni so vrata in na desni še ena. Mojca se ustavi pred zrcalom in vrže roko gor na frizuro. Odprem desna vrata in je za njimi lepo pospravljena kuhinja. Potem se z vso brzino zapodim za drugimi skozi nasprotna vrata v večjo sobo, ki ima veliko takšne bivanjske opreme in je vsa polna kavča, mize, nizke rjave omare, visokih stolov, preproge, in na stenah so zelene slike gozdov, raznih pokrajin, lepih vršacev iz Alp in vse polno rogovja takšnih živali na malih deščicah. V še eni sobi, ki je potem naprej, so tri postelje, da reče Strupi o ravno prav, in je temna, polkna so zaloputnjena, vseeno pa se s sten svetijo barvne fotografije ali reprodukcije. Pod svetlo šipico takoj vidim zasneženi Storžič, ta visoki štrleči kamen, ki ga še sneg ne more prekriti, ampak ostane samo na kakšnih manjših policah, vse drugo pa zdrsi dol. Reče Strupi o miru, ki bo, in krili z rokami, da mu rumeni papirji kar frfotajo v širokem krogu roke. Mojca sloni pri vratih in malo viha nos in trapasto drži dlani v rokavih kot v kakšnem šaradastem mufu. Tilka se sklanja k okenski polici in tako glasno duha tamkajšnje nageljne, da je bolj slišna kot dež tam zunaj. Henrik se mi približa od zadaj, z rokami pa mi zašari po trebuhu spredaj, ko gledam slike. Reče o veverica. Jaz se ostro obrnem, da se kar odmakne in reče, o, in ima privzdignjene in nejeverne obrvi, da ga še bolj odmaknem in grem mimo njega spet v veliko sobo, kjer se je Strupi že nehal vrteti in je zdaj pri Tilki. Roko s skriptami položi na njen križ tam zgoraj.
Torej je tam gori, od koder je treba pričakovati vse to, ko ni nobenega prostora zaprtega, ampak je vse ena sama neskončna vesoljska kapa – torej je tam gori, kjer je bil včasih desni zgornji kot, zeleno sonce kot strup. Ostro kot zelena grmada, da sij ne miruje, pač pa utripa kot največja zbrana energija. Kratki, skoraj fantovski lasje so naježeni, čeljusti sta nasilno razmaknjeni. Na sivi pergamentasti koži je odblesk zelenega strupa in levica je poševno zgoraj, kot da se brani, kot da je vse to jemlje poglede. Živalsko ozvezdje Ribi, ki je bilo že dolgo prej slabotno in se je v motnih nočeh že izgubljalo, je zdaj dokončno potopljeno v živo, brezgrajno noč zelenega sonca ali vprašanja.
Zebe me. Lije še bolj. Črno je. Ko se strašno, modro in oranžno zabliska, da se črni zrak in vse podnebje razpara in je v sekundi ves prostor kot v oranžnem in modrem ognju. Tilka plane nazaj, Strupijeva skripta letijo po tleh, ko strašno blizu grmi in Mojca skoči v sredino sobe in se trese. Potem je še en blisk, kot da je še bližji, strese se hiša, s treskom se odprejo okna in potem še vrata. Jaz počepnem in se primem za kolena in ne vem, kaj. Vihar z barvo bliska in groma vrši po prostoru in se vse maje. Mojca se oprime mize in nekaj časa ne slišim nobene besede. Potem ko grom samo še valovi, skozi vrata stopi nekaj sključenega, razmočenega in črnega, da smo v hipu vsi na sredini prostora kot kakšen kupček stisnjen in zremo tja. Vzdigne obraz, po katerem so lasje zlepljeni kot kakšna črna trava, in je naš Rom ali kaj je že. Hitro hitimo zapirat okna in vrata, in rečem o Rom, zdaj si moker kot cucek, in mu položim roko na ramo. Henrik preklinja kot hudič šaradast. Strupi, ki pobira rumene liste, potem naenkrat ne ve kaj in se hitro ozira in kriči o kaj, hudič, treba mu je suhe cunje, in Tilka kriči o saj sem vedela, in maha z rokami po zraku in potem po mizi. Mojca vrešči o vedeti, vedeti, in kar trapa gor in dol in pogleduje v strop in v tla, kot da so ji živci šli. Cunje, cunje, reče Strupi neodložljivo, kot da gori voda, in je že pri omari in mečlje ven na kup, kot da je potres ali poplava. Tilka priteče kot od daleč in z veliko sapo neustavljivo zgrabi kup in ga prenese h kavču, potem se vrne in spet grabi z visoko oktansko brzino, da kosi cunj letijo po zraku kot suho listje. Henrik zgrabi malo sključenega Roma in ga porine v malo sobico in se vrne po cunje, ki jih je poln nevihtni zrak, in jih potem mečlje s kavča v malo sobico, Tilka pa še kar grabi po tleh, da se slišijo nohti po lesu, in Strupi cepeta, ko je omara prazna, da začne metati ven tudi obešalnike. Nad vsem tem pa je vendarle še zmeraj bolj glasno hrumenje nevihte in zaletavanje dolgih vetrov s pljuski ob šipe in ob stene stavbe, da bi kar kričala in to, ker je tudi vse zelo temno in je vse čisto na tem, da se bo ves zrak spet razparal s temi groznimi barvami elektrike, da bo potem zagrmelo do kosti. Henrik zapira za sabo mala vrata, ko skoči tja Mojca in reče o čakaj, da ga preoblečeva, se zrine noter in zasune vrata za sabo. Čeprav so leseni obešalniki že vsi na tleh, vseeno potem še nekaj časa njihov leseni zvok traja po zraku. Se pa pomirja. Tudi dežji so manjši, je veliko boljše, ko ni nobenega groma, čeprav je njegov smrad še zmeraj malo v zraku. Važno je, da ga tudi ne pričakujem več. Iz male sobice, skozi lesena rumena vrata prihajajo šumi cunj in kakšen mali korak in potem pod njim škripanje kakšne deske. Jaz sedem na kavč, si potegnem krila plašča med kolena, roke zarinem v žepe in se pogreznem vase. Tilka reče o oh, in se prime za glavo, ko se upehano zaziblje proti oknu. Strupi sede za mizo, vrže obe težki roki na skripta in spusti glavo navzdol, kot da je težka. Tilka se še maje pred oknom in ima roke v glavi. Potem se spusti na tla. Spusti se v kot med kavčem in oknom, da kolena štrlijo gor in so v vsej tej odejasti sivini še najbolj svetla. Tako potem čas teče in dež težko lije tam zunaj, vendar se ne zaganja, ni sunkov vetra, da bi se plašila. Je vse enakomerno kot umrlo, da me tudi pomirja. Samo enkrat vmes me malo strese in vznemiri vse to, ko se spomnim, kaj bo pa zdaj ali nekaj takšnega kot, kaj pa če bomo šli nazaj. Rečem si o ne, ne in bi skoraj zakričala, ne, da bi šli, da bi potem morala misliti, kaj pa zdaj in potem hoditi gor in dol po mestu in se tudi skrivati ali kaj jaz vem, ko jutri ne grem v šolo in domov. Če bi hodila potem gor in dol, in sploh ne bi vedela, kam, bi potem videla v vsakem temnejšem kotu kakšno strašno razprto oko, ki me gleda. Ampak se vse to v meni kar kmalu poleže, ker dež lije zelo enakomerno, iz male sobice pa prihajajo mali šumi, in pozneje tudi dva ali trije polovični smehi, ki poskočijo, in ko še niti niso zgoraj, se kar započijo kot kakšni milni mehurčki. Strupi reče o žalost v božjo mater. Bog. Bog šaradast. To so vse besede. Jaz nimam kaj reči. Tilka nima kaj reči. Strupi nima kaj reči. Ko sivo traja še zmeraj, potem enkrat vzdignem oči in jih pošljem proti Tilki, in Tilka jih vzdigne proti meni. Z levim kotom pogleda potem vidim, da Strupi gleda v najino črto videnja. Počasi zasučen glavo k njemu in ga vidim zelo od daleč in ga potem gledam. Težko. Lije. Ali sem to jaz, ki gledam. Ali sta onadva. Hitro pobrskam po torbici. Roke so frfraste in nagle, zgrabim Bac spray in ga zelo špricnem visoko v deževni zrak, da se iz šobe ven na koncu samo še peni in cedi.
Mogoče ne sliši, mogoče so se čuti, ki sprejemajo, vendarle pogreznili navznoter. Glas, ki bobni iz poševne odprtosti, mečlje samo rdečo senco. Spuščeni kratki lasje so rdeči, čez sivo polt obraza, ki ima lepljive kapljice potu, dolge trepalnice mečljejo rdeči senci po licih, ki se potem stakneta kot s črtalom zarisani črti na bradi. Gleda dol v svoje roke, mogoče v mali zlati prstan z malim kamenčkom akvamarinom, ki je stekleno rdeč, kot so rdeče mokre roke in je rdečo prevlečeno bivše zlato malega prstana. Stropa kakšnega prostora ali kaj takšnega, da bi zapiralo prostor, sploh ni in je vse kot kakšna bivša čakalnica brez sten. Samo sedi, kot da je čakalnica. Okrog in zgoraj je vse rdeče. Visoko na levi je rdeča barva še bolj gosta, tam nekje sije sonce rdeče kot kri. Tudi če bi bila noč, tako ni Ovna, da bi bil oddaljen 150 svetlobnih let. Ni nobenega ozvezdja Bik, da bi vrhovalo, da bi bikovo glavo zarisovalo pet zvezd v črko V, da bi bile njihove barve oranžna, modro bela, modro bela, modro bela, da bi se podaljšale v bikove roge. Ni Aldebarana, da bi potem ne spadala h kopici, da bi lahko bila najlepša.
In se odprejo mala vrata male sobice in napoči ven Mojca, ki je nasmejana, ko za roko vodi zdaj suhega Roma, ki ima lase skoraj kot črno grmovje pokonci. Z ramen mu visi ogromen karirast suknjič, zelene lovske hlače pa se mu v gležnjih nabirajo v kakšna kovaška mehova. Potegne ga naprej in ga malo zasuče, da ga vidimo kot na kakšni predstavi. Nataknjene ima visoke čevlje, usnjene vezalke naredijo velik krog, ovratnik bele srajce je petkrat prevelik, težko visi dol v prsni koš. Reče Tilka, ooooo, in mokro zacmoka po stegnih. Ga še malo gledamo in smo pri miru. Fiuuuh, reče Strupi, najprej slike dol. Že slečem plašč, poberem s tal en obešalnik in ga obesim v prazno omaro. Potem pa na kavč, zgrabim srnjakove rožičke in jih z vso silo in naglo potegnem dol, da nekaj zahrsti. Ne vidim. Vržem dol na kup lesenih obešalnikov, da vse zaropota in se še sama zamajem na kavču in koj zgrabim zeleno sliko zraven v rjavem okviru in s takšno šipico. Strupi kaže na mizo, reče o miza je najvažnejša, miza najprej na dež, da spere to svinjsko svinjarijo. Potem jo s Henrikom neseta ven, potem stojita pri vratih in se smejita, ko nemara vidita, kako dež lije vso svinjarijo dol z mize. Mojca reče o kavč mora biti obrnjen k steni, in jaz o da bo lesena stranica obrnjena sem v prostor, da bo stena proti steni. S Tilko vzdigujeva to težo šaradasto, Rom črn pa kar stoji sredi sobe kot kakšna luč, da Mojca reče o Rom, če ne bi kaj prijel. S Tilko zvijeva preprogo v veliko ušivo cev in jo zvaliva v malo sobico, da se tam kar razleze. Henrik prinese velik moker kamen in ga spusti v kot pri vratih. Je kot gora. Potem prinesejo mizo nazaj noter in jo položimo v ploskvijo na pod. Se zelo smejimo in sem vesela, kako noge štrlijo gor. Strupi prinese stol in ga položi noter v mizo. Tilka nosi oba lonca nageljnov, položi ju na stol v mizi, da razcveteli rdeči cvetovi lepo in šaradasto visijo dol, skoraj do surove deske, in je fino. Mojca prižge luč, elektrika poskoči in zasveti, da me kar strese. Reče Henrik, ti si nora, in o nikoli več, in žuga z desnim kazalcem, da ima oči resne, zelene in kot hudič. Imam polne roke dela, postavljam obešalnike k zidu, da so kot ograja. Henrik pa nese stol v malo vežo, da se lahko povzpne gor do varovalke, da jo odvije in potem nič več ne žuga. Potegnem ven predal iz kavča. Notri je rjuha, karirasta zelena odeja in bela preobleka za blazino. Ah! Nesem vse troje tja na sredo in obesim te blagove na štrleče noge mize, da visijo potem dol. Reče Henrik o kaj ti delaš, Rom, in on zelo kmalu, da drži stroj za tlačenje tlaka. Zdaj, reče Strupi, zdaj. Drži vazo, reče. Reče Tilka o nož, da Henrik steče v kuhinjo, ki je niti povohati ne maram. Tilka zasadi velik kuhinjski nož v les mize in še malo gleda, kako se trese. Vsi hitimo, da je veter in da mi gre veliko reči skozi roke in jih nekam prestavljam. Strupi misli, gleda dol v pod in ima brado podprto z dlanjo. Posedamo v zverižen krog okoli mize in prekrižamo noge, da sem vesela in zadihana. Noge velike mize pa štrlijo gor kot kakšni tovarniški dimniki. Oponašam veter, ki tam zunaj spet malo zavija in buta, uu uuuuu u u uuuuu uu uuuuuuu u. Zdaj pa grom, reče Tilka, tresk, buuum, brrrr. Ššššššššššš, dežuje, reče Henrik, Strupi reče o zdaj tiho, gledali bomo nageljne in nož. Rom bo držal vazo. Rom stoji v kotu, drži vazo in reče, nisem jaz noben Rom. Še malo šumov je, ko se bolj udobno posedamo, besede ni nobene več, potem mogoče šumijo samo še zbrani pogledi po sivo modrih stebelcih nageljnov in rdečih listkih cvetov. Je mir. Dež kot umorjeno zmeraj enako dežuje. Malo vidim, da je mrak, in smo vsi pri miru in je tiho. Šipe se od zunaj srebrno lesketajo, Rom z vazo je kot sveča, listki cvetov so lepi. Traja in mi je toplo, ko vidim samo rdeče. Strupi mahne z roko, kot da reže, reče o dovoli. Začnemo se premikati. Mi smo gospoda, jaz sem grof Ferenc Tahi, reče Strupi in drži roke fino naprej in mogoče malo skrivnostno kot kakšen urok. Henrik je baron Jože Turn na obisku, Mojca je hči grofična, Tilka mati grofica, ti si sestra mlade grofične, Rom je sluga. Rom, ki drži vazo, reče o jaz nisem sluga. Tiho, reče Strupi, oblačimo te, rešili smo te, ti si sluga. Potem reče o mati Tilka, stojte pri peči, da bo toplo. Skrbeli boste, da zanikrni sluga ne bo pozabil na polena. Tilka si nadene ruto, sklene roke pred naročjem in si nadene takšen materinski obraz, da se vsa kar tresem in da malo pomislim, kako je zunaj mraz, ko je dež in je vse razmočeno, da se zdaj redi vsa golazen močeradasta. Drži se naenkrat materinsko in tako gleda, da nas vse pije z očmi, Mojca grofična ima srce oddano in sanja o belem oblaku, reče Strupi. Baron Turn, reče. Grofična sede k oknu, baron Turn, zelenooki Henrik se viteško skloni k nageljnom, odtrga cvet, nese ga med dvema prstoma tja in strastno poklekne prednjo. Reče o moje srce, in si položi desno dlan na levo srce. Grofična plaka. Cvet si stisne k obrazu, da se tri svetlo modre kaplje zalesketajo na tenkih listkih kot tri kaplje ljubezni. Strupi reče o sluga, robček. Reče Rom o nisem sluga. Potem ni besed in tudi novih kapelj v cvetne listke ni. Strupi spusti roke dol in reče, zdaj ti jo bom dal, še prej pa ga bova malo zvrnila. Sluga, reče, v klet v kot po Bizeljčana. Rom se ne zgane, samo gleda začudeno, da mu tudi vaza pade na tla in se razbije. Strupi se zavali na tla k prevrnjeni mizi, dvigne tudi noge in reče o ha haha, preden ti jo dam, ga zvrneva, baron moj plemeniti, ga zvrneva.
Glas v prostornino vprašanja bobni navzdol iz zgornjega desnega kota. Roke ima položene na rob mize, v roke in lehti ima skrito glavo in celo ramena. Ovratnik plašča je zavihan navzgor, videti je mogoče samo kratke lase in tkanino težkega plašča, ki je kot oklep. Zlato sonce tam zgoraj je vroče, da se male reči v nekakšni bivši čakalnici brez sten, stropa in vrat topijo. Steklen pepelnik na klubski mizici zraven lehti v črnih rokavih je ukrivljen, zverižen in moten. Iz zlatega prstana kapljajo kapljice tekočega zlata. Malo višje plava rumeni dim. Je mrtev čas spremembe dobe. Ni nobenega ozvezdja iz živalskega kroga, da bi ovijalo nebesni svod. Dvojčka je potopljeno v meteorni prah, oranžna Poluks je izgubljena, bela Kastor ne sije niti zdaj ob 19. uri sredi marca. Že veliko prej se je stopilo ozvezdje Rak.
Vsi prinesemo posteljnino iz male sobice, ki ima še tesnejši vhod, kot je potem sama, da je vse to zelo težko. Zložimo jo na visoki kup pred velika vrata. Kup je mehak in elastičen. Nekateri se s hrbti naslonimo nanj in se malo pozibavamo, ko nas kup tako odbija kot žogo, Mojca, ki ima lase kot kakšno periko, postavi tja zraven največji stol, kar ga je mogoče dobiti, in ga pregrne z belim prtom. Beli prt naravna, da skoraj ni nobene gube. Strupi ima malo sekirico, poveša jo težko k petam in je bled in tih. Mojca prime Roma za desnico in mu globoko gleda v oči. Tilka ga prime za drugo roko, še prej pa ga poboža po laseh. Potem ga peljeta k stolu in prtu in ga počasi in neskončno gledata v oči. Pred stolom ga povlečeta navzdol, ko Henrik brcne v stol in reče o biki trapasti, in pljune v prt, da je prav grozno videti. Še dež. Še bolj mrak. Zdaj stojimo že dolgo obrnjeni k zidu, samo Strupi hodi gor in dol in je celo slišati, kako šušti sekira po zraku in ob hlačnici, ko med hojo niha sem in tja kot kakšen kembelj. Reče o če pa pridejo gor, jim bomo dali jesti listja in mravelj. Rečemo o najprej jih bomo spuščali počasi noter, vsakega kresnih po glavi in ga zvezali. Potem ga bomo vrgli v malo čumnato. Tako z vsakim tipom dresiranim, ki se pojavi. Potem jih bomo spravili malo k sebi in jim dali jesti listja in mravelj, reče Strupi, ki hodi. Rečem o in jod, rečem v zid, da beseda butne nazaj v moja usta. Jod, reče in poskoči visoko v temni zrak. Noč je, zelo malo se vidi, vse je zelo težko in temno. Ta stena pred mano, je tako blizu, kot da je na meni. Potem stopimo k Romu v kot. Mojci žarijo oči in ima debelo vrv. Malo ga primemo in zvežemo. Rom samo gleda in zaradi začudenja najbrž odpira usta. Rečemo, da bo za vajo. Rom je bled in ga odvežemo. Odtrgam cvet nageljna z mize in mu ga stlačim v gornji žepek. Tako, reče Strupi. Vse stole obesimo na ušive stene. Nekatere na kaveljčke, ki so poprej držali srnačje rožičke in slike narave in hribov. Dež še zmeraj lije. Strupi hodi s svetlim orodjem gor in dol. Sedimo na tleh in najprej gledam. Tilka je ob meni in je tiho. Potem se nagne na stran, in kmalu slišim dolgo sapo spanja. Dež zelo enakomerno lije in me zebe. V nespremenjenem ritmu hodi Strupi gor in dol in včasih se zasliši, kako zadene ob nekaj trdega, najbrž ob leseno nogo mize, ki štrli gor. Mojca smrči na kavču, vidim jo, da je kot mačka zvita v klobčič. Bog. Ne vem, kje je Henrik. Oči mi lezejo skup. Strupi še zmeraj hodi. Nagnem se k Tilki in me vzame spanec. Ko pogledam spet na urico, je ura tri, je temno, dež lije. Strupi hodi. Rada bi jogurt, da bi ga vzela iz hladilnika mrzlega. Zdi se mi, da slišim veliko živalsko in nočno zavijanie tam zunaj. Bog. Mogoče me je malo strah, da se vsa pogreznem v črn plašč in se primem za ušesa. Tako je veliko bolje. Ko odprem oči, je dan. Strupi hodi, vsi ležijo, na vratih stoji miličnik, pes laja.
