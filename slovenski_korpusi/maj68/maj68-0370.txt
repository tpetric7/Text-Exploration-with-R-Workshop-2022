(Iz praktičnih predavanj za mlade novinarje.)
»Prijatelj, uči mene pisarije – kako in kaj všeč se Kranjcem poje …«
… Če si, mladi mož, dozorel in se že ukvarjaš z ženskami, tedaj si opazil tudi lepo gospo Našo Stvarnost. Vse mesto jo pozna po njeni nenadkriljivi lepoti in moralni neoporečnosti. Ni kradla in ne prešuštvovala. Če torej nekoč opaziš, da ima obrnjeno nogavico na levi nogi, tedaj ne teci na vrat in nos in ne piši o tem člankov. Zavedaj se, da so noge najobčutljivejši del ženske, zlasti še tako lepe kot Naše Stvarnosti. Ob nogah se prične dvom o ženski lepoti! Če pa si še storil kaj takega, tedaj hiti na uredništvo, ki ti ga ni objavilo. Kajne, da ne. No, članek ti bodo vrnili.
»Prvič, tovariš, je vaš članek predolg.« Vsak članek o obrnjeni nogavici je predolg. Pojdi torej domov in ga skrajšaj. Najbolje bi bilo, ko bi že takoj krajšal vse o levi nogi. Nikakor pa ne krajšaj ničesar o moderni pričeski, lepem obrazu, negovanih rokah ali kaj podobnega. Zdaj se vrni. Šele potem bodo pričeli govoriti s teboj, tudi če si vztrajal pri nogavici. Zapomni si dobro urednikove pripombe. Vse te pripombe so načela, po katerih se ravnaj tudi v bodoče.
»Najprej se je treba OGRADITI!«
Pri vseh člankih o obrnjeni nogavici se je treba OGRADITI. Če ne veš, kaj je to, vzemi katerikoli list, najbolje Naš Tisk. Tam so izrazi:
– ne moremo z gotovostjo trditi,
– dozdevati bi se utegnilo,
– v nekem oziru bi držalo,
– morebiti,
– delno,
– če bi …
Vzemi zdaj svoj članek in opremi z njimi tisto nesrečno nogo, pri kateri tako trmasto vztrajaš. Če se ti je med tem zazdelo, da tudi šepa nanjo, pripomni, da sicer ne šepa tako kot Hefajst ali Zlodej v Pohujšanju in da bi se utegnilo primeriti, da bi trdil, da sploh ne šepa. Najbolje, da to poveš v tujkah, ki niso običajne. Pri tem je najbolje, da se poslužuješ fenomenologije in eksistencialistične terminologije. Pri nas ju še ne poznamo.
Toda ne misli, da je zdaj članek že za objavo. Zgoditi bi se utegnilo, da je kak zanesenjaški mladeniški list isto objavil tudi o desni nogi. Ko bi zdaj tu objavljali še o levi, bi bilo to naravnost obglavljenje. Poslušaj torej urednika, ki ti govori:
»Lotite se problema s področja neproblematične problematike.«
Ko ti je enkrat to dejal, tedaj lahko rečeš: »Heureka«. Kajti veliko ti je zaupal. Zdaj si na konju. Poišči samo takšen problem. Ni težko. Vsi listi so jih polni. Izvedel boš na primer, da gospa Naša Stvarnost rada je žemljice. Lahko sicer napišeš, da hodi ponje z obrnjeno nogavico ali tudi šepavo nogo, toda to tako ali tako ni važno. Napiši zdaj, kako se na primer zbližujeta format žemljice in petdesetdinarskega kovanca. Približuje se seveda elastičnejši. Kako se zbližujeta tudi cena in napis na kovancu in kako bo prišlo do integracije (tega tako ali tako nihče ne razume). Nihče ne bo ugotovil, da bo prišlo do blagovne izmenjave. Če bo kdo ugotovil, tedaj se še vedno lahko ogradiš s kakšnim »utegnilo bi«. Zdaj boš videl: Nastala bo poplava člankov, ki se bodo borili za teboj. Najprej bo kak gospod v zvezi s 50-dinarskim kovancem pošteno skrtačil našo pošto. Nato se bo oglasila kakšna gospa in jih v zvezi s kakšnim takim kovancem, lahko tudi deset dinarskim pošteno zasolila sprevodnikom. Potem se bo oglasila kakšna gospodična in posvarila ženske pred posiljevalci, na beg upred katerimi mlado dekle lahko izgubi 50 din. Ko boš potem bral svoj članek, te ne bo več vznemirilo, če tistega o levi nogi sploh ne bo v njem. Na uredništvu ti bodo pojasnili:
»Inaće kobro, jedino lijevu nogu smo izbacili.«
Šel boš in zapil svoj honorar in prijatelji ti bodo čestitali. Prihodnjič boš članek krajšal, se ogradil, zgrabil problem neproblematične problematike in »izbacio ljevu nogu«, vse v mislih. Pisal pa boš o golobji nesnagi po mestu, o zvonjenju v ranih jutrih, o zbiranju razglednic in slik nogometašev. Imel boš občudovalce in oboževalke.
