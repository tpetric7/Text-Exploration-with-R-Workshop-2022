Kakor bi bil spremljal v črno oblečenega moža z aktovko pod pazduho, ko je vstopil v hišo in ga je Hišna pomočnica peljala v očetovo delovno sobo. Kakor bi bil slišal očetove misli, ko je pomislil na tisti dan, ko je zgoraj slišal ženski krik in potem prerivanje, ko je stekel po stopnicah in je iz sinove sobe pritekla napol oblečena Hišna pomočnica, skuštrana in zaripla v obraz. Davida je našel golega, čepečega na tleh poleg Majinega portreta – Hotela je, naj jo ubijem, naj ubijem Majo, – je stokal. Portret je bil le malo poškodovan, lahko so ga spet obesili, dalo se je popraviti, da je bilo nevidno tistim, ki niso vedeli. Hišna pomočnica ni prijavila poskusa zadavitve.
Njegov primer so označili – kompleks Maja.
Kakor bi bil videl očeta, ko je podpisal, da je njegov sin David neprišteven. Kakor bi bil slišal, je vedel, kako je oče pomislil, da je to storil morda prepozno.
Oče je podpisal in črni mož je vtaknil formular v aktovko, hvala lepa, nasvidenje, papir je romal v urad, skočil v kuverto, PRIPOROČENO! kopija v arhiv pod številko x, cin-cin, HALO, ja, jaz sem, o zdravo stara sablja! kako se imaš? ja sin je pravkar diplomiral, me veseli, letos imamo lepo jesen kajne, veš, tukaj imam zanimiv primer zate, ja, fant še ni polnoleten, poskus umora, očetov podpis imam, ja, dokumente sem že odposlal.
David, tukaj piše, da si zanimiv primer, da si iz za zdaj še nerazumljivih vzrokov poskusil zadaviti svojo zaročenko, povej vse, pomagaj nam, da bo pisalo še več, da se bomo iz napisanega lahko učili. Bežal je, verjel, da ga ne bodo ujeli, pa so ga, ko si enkrat zapisan, tem ne uideš več, telegraf, telefon, vse funkcionira samo zato, da ne moreš zbežati. Nocoj pa sem jih ukanil, telefon in telegraf in pisalne stroje. V arhiv.
Ni se upiral, ko so hoteli zvedeti še več, da bodo vse zapisali in preštudirali, zanimiv primer, prav nič ga ni brigalo, da ne razumejo. Kako neki? O Maji jim je povedal. Imel je boben in bil poglavar plemena Nokaio, bil je Ham-Ham, stric Tom, Jimova zmota. Maja je živela v njegovem šotoru, ubili so jo, ker ni znala ravnati s stroji. On, poglavar Ham-Ham pa je bil kriv, da so njegovo pleme zasužnjili in pocivilizirali, moral bi pojesti Majo, tak je bil zakon narave, saj so bili ljudožerci. On pa Maje ni hotel pojesti in bogovi so ga kaznovali z zmoto.
V zmoto se je prepričal tisto popoldne na sprehodu s Simom. Ne da ne bi prej o tem vedel, le zavedal se ni. Bil je čisto besen in je preklinjal, Simo je hodil poleg njega, šla sta na sprehod, ker sta bila sita drug drugega. Sprehod tega ni rešil, bilo je kakor bi bila privezana drug na drugega. Pod pazduho je nosil rokopis romana, prvi listi so bili od pogostega prenašanja že čisto zamaščeni in polni oslovskih ušes, že mesece je letal z njim od uredništva do uredništva. David tapata, sta morda v sorodu s svojim očetom, ki je slaven skladatelj? ne! no bomo pogledali. Potem pogledajo, ali pa še to ne. Ampak David, zakaj? Saj je vendar res tvoj oče? Povej po pravici, pri priči ti bodo vzeli rokopis. Simo, ti osel, saj prav tega nočem. Nočem, da mi vzamejo roman, KER SEM SIN SVOJEGA OČETA. Ampak, ti si preneumen, da bi razumel. Pa saj vendar hočeš, da ti roman objavijo! je rekel Simo. Vraga. Ta butec nikoli nič ne razume. Hočem, da mi sprejmejo roman, ker je dober, ne pa, ker je moj oče slaven! Hudiča, je to tako težko razumeti?! Razumem, je rekel Simo neprepričano in sedel na ograjo, s hrbtom proti reki.
– Saj ljudje o tem ne bi nič vedeli, roman pa bi le lahko brali, – je spet pričel Simo. – Kaj pa jaz! – je zakričal David togotno in se obesil poleg prijatelja čez ograjo. – Ali jaz nisem važen? In jaz bi vedel. No, prav, – se je vdal Simo, potem je tiho dihal poleg njega in zvonil z nogami. MOJ PRIJATELJ JIM je pisalo na zgornji strani svežnja listov. Žal preveč začetniško, vaša domišljija se hrani za zdaj še zgolj s tujo literaturo, nimate še izkušenj, seveda vam ne odrekamo talenta, pišite in pišite, nekega dne boste morda uspeli. Potem spet pridite.
Uspel?
Kako pa? Da bom znal pisati stvari za kup denarja? Tudi zdaj imam dovolj denarja, očka že skrbi za to. Saj sem vendar njegov ljubi edini sin, njegov jaz prihodnosti.
Simon, ta baraba se je spet oglasil in vprašal kakšne barve je reka. Reka? David je dvignil glavo, hotel je pogledati, reči … nekoč, ko sta z Majo nabirala školjke, in se pogovarjala v Kristusu, mu je razložila – vidiš David, gre za to, da morje ni modro, ampak je morje beseda, ki označuje nekaj, kar je sestavljeno iz drugih besed, ki so H2O, sol, ribe, školjke, raki, alge, korale … – sam poglej, – je rekel jezno, – kako pa naj vem, kako ti vidiš. – – Ne, – je rekel Simo, ki spet ni nič razumel, – hočem, da mi ti poveš. –
Kakšne barve? Jim! Jimova zmota! Tako je Jim. Saj sploh ne gre za to, da vzameš kij in razbiješ pol miljona belih butic, da bi priznali tvojo črno, problem je v tem, da živiš besedo črni. Svet besed živimo, tisto, kar je za besedami, spet označujemo z besedami. Povedala mi je, jaz pa sem tistega dne, ko ni znala ravnati s stroji prišel iz cerkve in rekel – Kako more biti mrtva, ko pa je morje še vedno modro, kakor njene oči, kadar se je nasmehnila? –
Stisnil je sveženj papirjev pod pazduho, zlezel pod ograjo in se spustil po hribčku do betoniranega roba nad reko. Vedel je, da se je Simon obrnil, ker ga zanima, kaj bo počel tam spodaj, morda misli, da želi od blizu videti, kakšne barve je reka. Zamahnil je z levico, v kateri je držal Jimovo zmoto, razklenil je prste, papir je sfrčal po zraku in se v počasnih cik-cakih spuščal na vodo – David! ti norec! kaj pa delaš?! – Simo je planil z ograje in se zaletel po hribčku navzdol, kakor bi hotel planiti v vodo in poloviti plavajoče koščke David-Jimove zmote, ki jih je lenobni tok že pričel odnašati v slutnjo daljnih krajev. – Ti prekleti norec, kaj si storil?! – je vpil Simo obupano, David se je zasmejal in spet zlezel po hribčku in pod ograjo na cesto – no kaj pa naj zdaj počnem? Ni se hotel še enkrat obrniti in pomahati nekoč ustavljenim trenutkom njegovega življenja v slovo, saj se Simo joče za oba, ČEVLJAR Andrej Medved. Če je tako, potem je čevljar divja kosmata zverina, poraščen z rjavimi kocinami (ali pa z belimi ampak pri nas bi bilo belemu medvedu prevroče). Tale medved je Andrej, ki popravlja čevlje in ni medved. Moji čevlji so zelo trpežni, saj je rekla prodajalka, ja, dvaindvajset jurjev, ampak splača se, zelo trpežni čevlji, podplati iz surove gume. Kupil sem jih. Gospod medved, z mojimi trpežnimi čevlji ne boste imeli opravka, ko ne bodo več trpežni, jih bom zabrisal stran in kupil druge.
Ali sem ga spet polomil? Saj je tudi Kristus zmota, pa ga le ni uničila. Hotela je iskati naprej, pa da bi drugi iskali. Kaj pa naj jaz počnem, če sem uničil temelje? Simo pa naj joče nad grobom.
Gospod Medved, pojdite se solit mrcina, moji čevlji vas ne potrebujejo. Gremo. Ali je ona kaj manj resnična kakor Simo, Bela, Jimova zmota? Imam njen pisalni stroj. Pravim njen, ker ga je ona nekoč kupila, ko je prodala za sto dvajset jurjev svoje energije. Kristusa sem prebral nič kolikokrat, na pamet ga znam, tu ni več kaj iskati. Ena stopnica. Stopiš na stopnico in misliš, da vse veš. V resnici je moralo biti v njunem odnosu nekaj lezbičnega. On nerazvit – ona … uf, divjak Ham-Ham, kaj pa ti veš? Nič gospod, prav nič, ker sem neciviliziran in ko so me ocivilizirali, sem zvedel, da nič ne vem. Simo je poklapano prišel za njim – če nočeš, da te spremljam, kar povej, – pa je povzel korak trdno odločen, da se ne bo pustil odgnati, seveda ni hotel, naj gre k vragu, pa saj se ne izplača, sicer pa ima včasih Simona kar rad. Med znanostjo in metafiziko – za silo predelal. Metulj – ne bom bral, Ana Korenina – pardon, gospod Tolstoj, ušlo mi je, POZOR – Nietzsche, Rojstvo tragedije – Kupil bom, – pravi Simo, – čakaj – ne ne bom, nimam dovolj cvenka, pa ne vem, če bom znal pravilno izgovoriti Nietzsche – – reci Rojstvo tragedije, – mu svetuje David, – pa če slučajno prodajalka ne bi vedela, čigava je, ne nočem, grem pa jaz, – reče David in izgine skozi vrata v knjigarno. Simo se je v zadregi prestopal na pločniku, ko je prišel David iz knjigarne, porinil mu je zavitek v roko – tu imaš, nosil boš pa že sam. –
– Kam pa zdaj? –
– Bi šla v kino, – predlaga Simo.
Ogledujeta si reklame Dr. Živago, Dr. Živago, Dr. Živago – strela, kakšna izbira, – se smeje David, – saj so čisto zmešani. Lahko si izbereš dvorano, ki ti najbolj ustreza. –
– Rad bi videl film, – pravi Simo.
– Si bral knjigo? –
– Sem, – pravi Simo.
– Potem pa pozabi na film. Čisto zanič je, pa pika. Razen posnetkov in enega ali dveh ljubezenskih prizorov. –
Prav zoprno je biti tako odvisen od volje nekoga drugega, nazadnje vedno storita tisto, kar predlaga David. David je pravi divjak, ko prične zbijati po bobnih tam tam, tam tam tam. Sicer je pa prima fant. Čakal ga je na postaji. Puh puh. Te stare škatle na premog so že zdavnaj zmetali iz prometa, samo še za tovorno postajo so dobre, da puhpuhajo, dokler ne bodo tudi tovorne postaje modernizirali. Simo se je zmrznjeno prestopal z noge na nogo, pijte mrzlo koka-kolo – brrrr. Sladoled – o ti sveta nebesa. Kadite samo – Simo je izvlekel iz žepa pomečkan zavojček filtre 57, stopil je k starejšemu možaku, ki se je tudi prestopal z noge na nogo in prosil za ogenj, možakar je primaknil goreči konec svoje cigarete k še ne gorečemu koncu Simove cigarete in Simo je na drugem koncu vlekel dim vase, dokler ni tudi njegova cigareta živo zagorela. Simo je z užitkom potegnil dim vase in ga počasi izpuhnil, hvala lepa, kakšen mraz kaj, z možakarjem sta puh puhala, si zastrupljala pljuča in jima to ni bilo nič mar, zdaj je bolj potolažen čakal. POZOR! MOTORNI POTNIŠKI VLAK IZ SMERI X PROTI SMERI Y PRIHAJA NA 1 TIR! POTNIKI PAZITE! – Če si na železniški postaji, si potnik, pa čeprav samo čakaš. No, ali pa morda nisi? Če nisi, ti ni treba paziti, Simon, ti osel, paziti moraš. Kje je, hu, kakšen dren, kaj so se vsi pripeljali s tem vlakom, je to? Prekleto koliko ljudi – DAVID! – Simo, ti baraba, lepo da si prišel! –
– Pojdiva pit, – pravi David. Zelo slabe volje je, rad bi bil boljše. Glasbila, Tromostovje, Prešeren z muzo, zeleno na levi, gresta čez – torej pojdiva pit, – se strinja Simo, – ampak kam? O ZDRAVO – kriči nekomu na drugi strani ceste, zdravo reče tisti, strela nebeška, kaj ne bo prišel čez, seveda, hop hop, je že tukaj – zdravo pob, veseli me, da te vidim, – se navdušuje Simo, naj ga koklja brcne – aja David – Janez, – se spomni, – me veseli – tačko, priden priden – vraga prav nič. – Kam pa jo mahaš? – rekel bom, da sem se premislil in grem obiskat Belo, naj gre Simo k vragu, se bom pa sam napil – nikamor, – pravi Janez, kakšen butec, vsi delamo krog in jo mahnemo proti nespominu, ampak ta ubogi norec tega ne bo razumel. Oglasi se še kaj David, žal mi je, da Pavla danes ni doma, morda si se želel kaj pogovoriti z njim. Vraga sem si želel. Kaj ne smem kdaj obiskati nje, kadar je sama? Rekel sem da študiram, kaj pa jo vse skupaj briga, kakšna mati pa mi je bila! Nekoč so bili vsi prepričani, da bom slikar, tvezil sem nekaj o snovnosti in nesnovnosti, Maja mi je poskusila razložiti, ljubil sem jo, to je edina resnica morala je zaničevati moške, da je lahko ljubila Jordana in mene, ker sem bil še otrok. Leva desna leva desna, kakšna gneča, ti ljubi bog, o čem pa čenčata? Janez – me veseli – Simo – o, nič nič – Janez – pa res hočeta? – Simo – jasno, da res hočeva. Kajne David? – David pravi jasno in se šele kasneje zave, da sta se pričkala ali naj gre Janez z njima pit ali ne. Kar je pa je se z dejstvom filozofsko sprijazni David, če bo semafor najprej zelen, gremo v Evropco, če bo rdeč v Rio. – Kam gremo? – sprašuje Simo, David pravi pit, semafor je rumen – V Rio. – Hu kakšne srčkane nogice, hej punčka, si nocoj prosta, pojdi z mano, krasno se bova zabavala! Simo ti opica, obnašaj se spodobno, sicer te bom na gobec. – Janez se reži, dekle se malce posmehljivo obrne, naj jo vrag vzame babnico, vse so enake. Opice. Razen Maje. Rio – gremo noter prav, – – se strinjata, dva pijanca, parček v kotu, natakar, točilni pult, mizice, kozarci, na steni nekakšen pajek iz žice, zadaj stranišče, David ve, kje. – Kaj bomo pili? – – viski, – – jaz tudi viski, – – torej viski, počita se na stole. – David gre k točilnemu pultu, – steklenico viskija in steklenico sifona, koliko prosim? – sedem tisoč. – David izvleče iz žepa rdeč bankovec in natakar mu vrne tri rjavkaste bankovce. Tale lokal je sicer prava luknja, ampak vsaj ven te ne zabrišejo takoj, ko se prižgejo luči, – ja, nesite k tistile mizi prosim, tri kozarce strela, kaj sem pa jaz?! –
torej nocoj se bomo zapili, če ta tip natakarski ne razbije steklenice, ki je morda zadnja.
Stemnilo se je. Čuti lepljivo tekočino, še malce toplo pod seboj, upa, da ne bo pričelo kapljati skozi jogi, lahko bi kdo prišel in spet bi ga ukanili. Ali bo vzdržal? Sluti zvonec, ki visi nekje v temi nad njim. Ne, ne na zvonec. Prične opazovati rahlo rdečkasto slutnjo zamreženega okna, slutnjo mesta, ki ga odseva ta rdečkasti sij neonskih reklam in zabrisanih mehkih odmevov večernega ropota. Nekoč si je zamišljal, da bo vzel s seboj gramofon in Bolero, potem bo šel nekam, kjer bo lahko opazoval mesto, vzel bo beležnico in zanjimce poskusil opisati. Umiral bo v soncu, ker ljubi sonce, dvignil se bo v sonce. Zdaj pa ne bo nič opisal, vse bodo morali sami spoznati. Umiral je s prerezanim zapestjem kakor umira glasba.
Bila je ljubosumna na Majo. Trapa. Kakor da bi lahko ljubil še katero drugo žensko, potem ko je ljubil Majo. Seveda pa je rada spala z njim. Zato ga takrat ni prijavila. Poglavar plemena Nokaio ima belo ženo, sužnjo, ki je ni hotel pojesti, ker jo je ljubil. Vrač pleše obredni ples, pobarval si je telo in zdi se belo in rdeče, okrasil se je s pisanim perjem ubite rajske ptice. NAPAD. Beli osvajalci so prišli osvobodit sužnjo plemena Nokaio, s seboj so pripeljali stroje s katerimi ni znala ravnati. Ni znala ravnati. Divjake so polovili in jih odpeljali v civilizacijo.
– Torej prišel si samo zaradi malega? –
No, pa smo tam. Ja mamica draga prišel sem zaradi malega. Hotel sem ga videti. Hotel sem ljubiti. Zdaj pa ni več resnica. Zdaj hočem ljubiti tudi tebe rekli so mi, da si moja mati. Hočem ljubiti svojo mater.
Slutnja mesta. Mesto je tudi v njem. S Simom sta naredila odlično lepljenko. Ideja je bila seveda njegova, Davidova. Simo je narisal spečega, zvitega kot embrio, presneto dobro je opravil. In potem velikanska risba zaprtega očesa v profilu in v možganskem centru vida ulico od Pošte do Tromostovja gledano s precejšnje višine. Strašno ponosna sta bila na to lepljenko. Dneve in dneve sta se ukvarjala samo s tem, potem ko sta dokončala sta bila čisto izčrpana in hudo ponosna, potem pa David nekega dne stvari ni hotel več videti, obrnil jo je v zid in tako je ostalo in če je Simo kaj omenil, je bil David zelo jezen.
Ali si res moj veliki brat?
Da, ljubček, tvoj veliki brat sem. Je že tako, čeprav nama morda nekega dne to ne bo všeč. Ker je tvoja mama tudi moja.
– Pijmo bratci. Ljubim Majo. –
– Kdo je Maja? –
– Simon, ti osel. Maja je … ona je Maja. Razumeš? –
– Ja. –
Figo razumeš. Nič ne veš o njej. Ampak ljubiš jo, ker ljubiš mene. Jaz sem Maja, odkar se je zaletela v tovornjak in si zlomila tilnik. In ljudožerci se vozijo v Civilizacijo. – Na zdravlje in srečno vožnjo. –
– Na zdravlje kapitan. Hudičevo natreskan sem. Bi bobnal David? –
– Bi. Ampak prej se ustavimo še v kakšnem pristanišču. Velja? Prvo jadro razpni! Drugo jadro razpni! Glavno jadro razpni! –
– Storjeno kapitan! –
– Vaša soba vas čaka, – je naznanila Gospodinjska pomočnica. Pridna. Moja soba. Navsezadnje imam sobo v norišnici z zamreženim oknom in tako dalje, ker sem poskusil zadaviti neko žensko, ker me je ogoljufala. Bomo videli. Ukanil jih bom.
– Bil sem pri Beli. –
– Kakšna pa je? – pravi oče.
– O kar nič spremenjena. Majhnega fantka imata. –
– Ja, – pravi oče, – kako pa sicer s tabo? –
Bela je moja mati in njen sin je moj polbrat, pa amen. Zato lahko rečem, da je kar nespremenjena, če hočem. ON pa nima pravice spraševati po njej.
– Boste jedli gospod? –
– Jedel? – Naj pojem Majo. Moral bi jo že, pa je noče in naj storijo z njegovim narodom kar hočejo. Na ladji mornarji kličejo poglavarja stric Tom. Ali je to v njihovem jeziku poglavar Ham-Ham? Počasi mu dopovedo, da je zdaj suženj, da bo živel v koči strica Toma in pazi, da te ne povozi avto.
A tako. No, bom pa pazil.
– David, molčeč si. –
Kakor očitek. No, zakaj pa ne bi smel biti molčeč? Kaj naj mu povem?
– Oprosti očka. Premišljeval sem. –
– Bi šel rad v sobo? –
Bi? Ne bi? Šel bo, rad ali nerad. Hišna pomočnica bo prišla za njim. Pa, saj je prav, da pride. Ne, naprej naj gre in naj ga počaka, gola v postelji. Zelo se mu ljubi, ampak če bo spet taka klada, jo bo naučil. Hudiča, da jo bo. O ti poleno! Poleno! David je sin Bele matere in slavnega pianista in skladatelja Šermana. Njegova starša sta se ločila in s tem je dobila Bela dovoljenje, da sme zapustiti sina in se poročiti s Pavlom, ki je oče Belinega drugega sina in Davidovega polbrata. David ljubi Majo, ki se je z motorjem zaletela v tovornjak, tresk, bum in si zlomila tilnik. Maja je bila Pavlova ljubica, potem pa se je zaljubila v Jordana, ki je bil pesnik in spolno nezmožen in se je ubil, ko si je Maja zlomila vrat. Maja je napisala Kristusa, ki je zmota, iskanje in David bo iskal naprej. Našel bo golo Hišno pomočnico v postelji, slekel bo srajco, sezul čevlje in nogavice, slekel hlače in spodnje hlače, potem bo oblečen v kožo in pečatni prstan, kar bo ravno prav za spolni akt. Sedel bo na leseno pripravo, ki se ji ponavadi pravi stol, včasih pa še kako drugače, vzel med kolena boben in pričel bobnati, tam, tam, tam, tam tam, poželenje bo naraščalo v ritmu bobnanja, ženska bo planila s postelje, cepetala v ritmu, kričala, se zvijala, David bo zadrževal, še malo, še malo, podrl jo bo na tla – meso v meso.
Ženska diši po razkuhanih makaronih.
Ladja se ziblje mimo neonskih reklam, pozor križišče na morju, počakaj, da se prižge zeleno, nič ne bom čakal na zeleno, oprosti pajdaš, ladja ne čaka, plujemo po vetru, o hudiča, zeleno, temu se pravi naključje, razumeš?
– Pozor pristanišče, krmar na levo! –
– Na levo! Razumem kapitan! Izvršeno kapitan! –
Sidro. Bum, Simo se pogrne pod mizo. – Opa, pajdaš, ne crkni no še prekmalu. – Simo godrnja nekaj nerazumljivega – ne nese ga veliko, – reče Janez, – Tako je se strinja David, – naj se naspančka, bog z njim. Bova pa sama nadaljevala. Velja pajdaš? –
– Bela sto hudičev, kako čedna si. Napravil ti bom luštkanega fantka in ga imenoval brata. Nič, saj brata že imam. Torej – sin. A? – – David, pijan si!!! – Pa jasno. Če piješ alkoholne pijače, si pijan. Pa se bom vseeno dobro odrezal, boš videla. No, kaj praviš Bela o najinem sinu? –
– David! sram te bodi!!! – BUM!!! vrata se zaloputnejo pred nosom. No ja, pa drugič. Sram naj me bo? Zakaj pa? Opravil bi prav tako dobro, kakor ta trebušni oče mojega brata. Maja se je odločila za Pesnika. Moja mati in moj oče sta me nekoč naredila, čisto nič se ne spominjam, kako, čisto brez svoje krivde sem se pridrl na ta pijani svet. Ali sem bil mar kaj kriv? Maja in Pesnik tega zločina že nista mogla narediti.
– Spet si pijan. –
Tako je moj dragi dobri jaz. Daj mi mir. –
– Zakaj si se napil David? –
– Rekel sem ti, da mi daj mir. Krasno se počutim, ne pokvari mi no razpoloženja, vrag te vzemi. –
– Kaj si rešil? –
– Nocojšnjo noč, razumeš. Pri miru me pusti. Jutri me boš mučil. –
– Kaj si rešil? –
– Hudič naj te vzame, pusti mi malo laži. Nič nisem rešil, tu ni kaj reševati. Kaj pa ti veš. Ali veš, da sem ga polomil z Jimom? Moj jaz si, vedeti moraš. Mir mi daj ti pravim. Am pam pet podgan, vija vaja ven. Odpadeš. Preveč priden si, da bi pil z mano. Izgini! Jutri me boš mučil.
– Kaj je? – pravi Janez. – Nič, – pravi David, – pijače je zmanjkalo in se treznim, še en liter! – Roke postavijo na mizo še en liter, Simo se prebuja – kje sem. – Oh, pojdi k vragu, kaj pa je važno kje si. Na pij! – Simo se grdo kremži, želodec seveda, – kar pij, – mu prigovarja Janez, – pozdravil se boš. In ne telebni spet pod mizo, lahko bi si razbil butico. –
– Nekega dne bo naša ladja naletela na ledeno goro, – prerokuje Simo. Strela nebeška, res se je streznil, na pomoč. – Pij, – pravi Janez.
Želodec nisem jaz. Želodec je velik lump. Jaz ne pijem zato, da bi potem kozlal. Simo nesrečno čepi na postelji, grozno se počuti pravi. Rad bi bil želodec, pravi, potem bi imel pravico takole komandirati.
David, že sinoči sem ti poskušal povedati, pravi dobri jaz, Ja, gospod, daj mi že mir. – Prav rad bi crknil. – – Jaz tudi, – pravi Simo. – Bo že bolje, – prične upati David, bolj zaradi Simona, ki je videti zares klavrno, kakor zaradi sebe. Saj ni bilo kaj reševati. Vse je bilo že v naprej določeno. David, pa saj tega ne verjameš. Verjameš, da se lahko sam odločaš. V resnici je vse skupaj velikanska zmota. Najprej verjameš v svojo moč vednosti in iskanja, – potem pa BUM, ničesar več.
Maja, si ti verjela?
Maja – ali veš?
Ali bom zvedel?
Nekoč je ležal pod steklom in nad njim so plesali – videl je noge plesalcev. Umiral je z glasbo. Čutil je svoje umiranje. Lahko bi ga bil izrazil z besedami. Do nekod. Potem pa nič več, ni bilo prave besede za tisto, za nespomin, bila je še glasba. Še glasba. Potem … pa ni umrl, zato še vedno ni vedel. Ali mu bo tokrat uspelo?
Ali veš Maja, da se ne spominjam tvojega obraza? Imam samo besedo – lep. Kakšen je obraz ljubezni Maja?
Ljubezen je Maja.
David gre obiskat Belo. Simo se je odpeljal s prtljago, avtobus Vižmarje – Vič številka 1.
– David! –
– David? –
No, pa ne. – Kje je mali? –
– S Pavlom sta šla v park. –
Seveda, v park. Da si ne boš umazal hlač sinko, ne plazi se po kolenih, joj, lahko bi padel z gugalnice – poglejte, kako pridnega sina imam! – oh, prav briga me. – Si sama? –
– Sama. –
Tako je. Vedno smo sami. Maja! zakaj mi ne prideš pomagat, da zdržim? Prosim. Tako se bojim zvonca Maja.
– Me imaš rada Bela? –
– David! Kako le moreš kaj takega vprašati?
– No prav. Pa grem. Rad te imam Bela. –
Potem gre. Ni navajen nekomu priznavati svojih čustev. Stopnice, presledek, stopnice, presledek, stopnice, po hodniku viato ven, svetloba, tututu, avtobusi, avtomobili, ljudje, izložbe ti udarijo v obraz.
Stala je slutnja mesa. Tako dobro ga je videl. V sebi. V njem. Bolero. Navsezadnje je vendarle glasba. In slutnja. Spomin. In upanje, da bo morda spoznal, če zdrži dovolj dolgo. Če ne pritisne na zvonec, ki mu kakor skušnjavec visi nad glavo.
– Dvigni se, greva na zabavo, – je pritulil Janez skozi vrata. – Ne moreš reči ne, ne bom sprejel. Krasno neumno zabavo. Greva. –
Gresta. Na krasno neumno zabavo. In jutri bo spet želodec kozlal, vrag naj ga vzame. Same nujnosti. Nekdo je vdihnil vonj tleče tanke rjave paličice (zdaj so v modi indijske dišave) – droga je – je rekel. Tudi to je v modi. Toliko govorijo o mamilih, da res ne gre priznati, kako še nisi poskusil. O ne, seveda sem, kaj pa mislite, jaz sem moderen človek, jaz sem upornik, igram se z ognjem, govorim vam kakor izvedenec. Zabava je silno prima dolgočasna, edino kar lahko storiš je, da se napiješ. Potem pozabiš na dolgčas, pogovarjaš se sam s seboj. Jaz sem Jimova zmota. Sem uvoženi sin Afrike, stric Tom, ki se strašno boji avtomobilov, potem me je srečal Jim, ki se avtomobilov ni bal, kaj še, vse to lahko premagam, zadela me je kap. Jim se je stvari lotil s kijem, pa ga je polomil in skočil v reko.
– David, kje pa si? –
– V materinem telesu, prijatelj. Kaj hudiča te briga, kje sem! – – David, – o, Simo, tudi ti si tu in ti tudi ljubica, kakotiježeime? Vedno pozabljam. Človek mora imeti ime, da je mogoče z besedo označiti vse, kar že je. Vsi želijo moje sodelovanje, David, ne pusti nas zunaj, ti želva hinavska, spusti nas pod svoj oklep, tako osamljeni smo. Jim zleze v strica Toma in … – torej, gospodična želi zvedeti, kako mi je – hvala, kar dobro, res, kar dobro. Tole je presneto smešna zabava. –
– Se ti zdi? –
Vedno hočejo sodelovanje.
– Ja. Se tebi ne? –
