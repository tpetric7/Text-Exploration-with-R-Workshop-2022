Vidim čovjeka kako sjedi u pokretnoj stolici. Započinje igru šaha, ali bez naročita užitka. Iznenada prekida igru i kaže: »Dvije figure su mi odavno nestale. Međutim, ja ću to nadoknaditi Thessailom.« Zatim dodaje: »Život nema vrijednosti.«
ponedeljek
Predstavljam si očeta, ki z okna gleda proti sadovnjaku in kliče lisastega psa. Potem gre noter in bere Razvoj slovenskega narodnostnega vprašanja in preklinja. To si predstavljam v trenutku, ko mi nekdo pove, da piše zunaj na zidu Kurba Nixon. Mislil sem, da ljudje tega o Nixonu ne mislijo, ljudje ljubijo Ameriko in astronavte. Potem nekdo reče, da je Nixon kakor drugi želodec krave in vsi se smejijo. Gremo k Bachusu, tam sedi M. in začnemo debato o Nixonu.
Mislim, da je to sranje! reče M. in gleda stran v Startu. Nagico so od nekod ponatisnili in ima velike obročke na prsih, reče. Nixon ne bo rešil s tem nobene duše.
torek
Zjutraj razmišljam o neštetih možnostih, kako se je mogoče ubiti. Do you want to buy hash? Sediš na robu ognja, ki pustoši stepo in poslušaš Marjana Kralja. Napišeš poslovilno dopisnico, jo vržeš v ozko režo nabiralnika, popiješ mleko s fosfinom in odideš spat.
V rokah imam neizpodbiten dokaz in zelo sem prizadet zaradi tega. Iz knjižnice so mi poslali opomin za Ernest Hemingway: Komu zvoni.
sreda
Goering požre pilulo ciankalija. Obsojencem na smrt odvzamejo pred eksekucijo vse predmete, s katerimi bi lahko naredili samomor. Vso noč sedijo pri prižgani luči, skozi linico gleda paznik. Usmrtijo jih v zgodnjih jutranjih urah. Nekateri pri tem vpijejo, drugi pa molčijo.
Ritual sobote simbolizira stanje popolne harmonije med človekom in naravo in človekom in človekom. Ko človek ne dela – to je takrat, ko ne sodeluje v procesu spreminjanja narave in družbe – je osvobojen okovov narave in okovov časa, čeprav samo za en dan v tednu.
Razmišljam o tisti tišini pomiritve, o tistem skoku v transcendenco. Zagoričnik pravi – to sploh ni bog ampak terjatev – in nekega dne vidimo, kako teče nekdo po ulici v plamenih – zdaj je le še vprašanje Grčije ali Češke, vprašanje zelene smrti ali vprašanje duhovnega samomora – za tem pa stoji vratolomni skok, razrešitev nerazrešljivega vozla, nekak škorpijonov ples v obročju gorečih vžigalic.
četrtek
M. stoji nekaki umazaniji nasproti. Che stoji v stranišču in zamišljeno vleče listke toaletnega papirja, pri tem se smehlja. Bog, pomisli M. utrujeno, kakšno sranje. Škorpijonov ples zamenja vse skupaj, muhe se prežro skozi zaprta usta.
Korakoam po ozkem pasu zelmlje v močvirju. Mračno je in ne morem videti poti. Popolnoma sem izgubljena in čutim, da mi bo spodrsnilo in se bom utopila, če napravim samo še korak.
petek
Stojimo ob lijaku, ki ga je naradila v asfaltnih tleh bomba. Letalska. Tako sanjam in potem mi povedo, da Nixon odhaja. Neka gledališka skupina z Zahoda igra Arrabala nadpovprečno slabo. Odmaknem prst s sprožilca. M. pa ne odneha. Skozi luknjo v možganih teče redka tekočina. V nedeljo je predviden pogreb. Predračun upošteva tudi slabokrvnost.
