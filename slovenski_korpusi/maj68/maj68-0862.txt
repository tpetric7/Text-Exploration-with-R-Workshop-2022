prinese Črtomira lahka ladja, od tega, kar raste pri njega gradi, od čede, žita in novine sadja.
Prešeren, KRST
Po imenih vz-nika iz niča in se vanj iz-teka po-sam-ezno bivajoče, ki je bit.
Al. Kermauner, ČLOVEKA ČLOVEČIM II
I. Slap
kolo sonca počasi tre pesek teme zažari kolo završi vrtinec zasipa kolo vse dalj temna sonca vrte os na vse osne strani tone v pesek gora na teme v sinje dno se s temenom povezne na goro kamenčki plezajo listi se vzdigujejo korenine zašuštijo sape vse bolj se razmikajo stene se razpočijo veter plane kam kje kod je gor kod je dol gora se postavi nebo se položi veter pade voda dol pod spod zelen je grob veter udari z glavo ob rob kaplje kaplja rodi porod krik kaplje prši zoper kamen zoper korenine rob prši krik na vse strani se plodi veter kam je kje je kod je gor kod je dol v vrtinec se vzdiguje gora in svod počasni sprevod plešoči sprevod glasna procesija zgoraj gladka sinjina spodaj gladka gladina kam veter kamenje veje kod kaplje kje grob šumi kje spod kje gor krik v nemi prosojnosti vmes domovina pletejo mrežo sledov se vzdigujejo sence padajo mreže sledov plešejo sence mreže sledov love krik
II. Bogomila
posode na polici zraka zvenijo vaška situla kupa kozarec od marmelade siv čas se pretaka na dno globoko grla bokov korakov pade pade
prazna tisti hip ko so usta rob svetlobe nedeljskega večera in nad njim dojki upogibajoči se peruti ptice ki zateglo toži gor čez izaro
v ponedeljek zazvene ob zori na telesu številčnice ur nihalo tiktaka v otrocih
včasih slišiš kako se nataka šum in ko pokrova krste roki z dvema prgiščema upa zagrebata obup
III. Duhovni
v začetku je bil hrup ki je bil molk razumela sta dlan in poljub
čredam njunih teles je postalo tesno da se ne bi zgubil se je prestrašil na jasah sred gozdov
rekel ji je da jo ljubi senca besede se ji je zvila okrog telesa in na slepi in gluhi
gladini njegove zenice je odkrila da je lepa in spomin na dan in noč je splašil pticam v njenem ušesu krila
stegnila je za njimi roko in mu dala senco ptičjega leta potem sta se ljubila kakor nekoč
zdaj čredam njunega telesa je strah zamejil domačijo da smrt noči dan rojeva
in kadar se nad njima preletijo ptičje jate sence svojih potov na njunih obličjih zapustijo
in tako vsak ščinkavec škrjanec škorec znanivec vremena je nad domačijo dasi dneva vsak dan je na veke vekov konec ostaja domovina naš KOZOL C
IV. Črtomir
vsaka noč je drsenje pod gladino poslušanje ko dež razmaka kup časopisov dokler ne gre v skodelici jutra večnost mimo sonce vzide in odpre rezilo
tvoj obraz zbudi košček kovine začutiš kako čuti utrip tvoje žile oko zasliši roko jezik čas otiplje razveseliš se življenja britve
v njej se zrcali tvoja podoba in svet jo snažno obkroža vse bliže se obračaš sred sveta
v sami konici s tabo svetovja nenadoma mogočen da pokončaš kar bo pokončano če pokonča
V. Jezero
čolnič leti ko v zraku urna ptica breg in sonce obstaneta blagoslovljena čolnič čuti moč in zelena krila ptica nastavlja nebu ogledala vesla oko kroži da mirujoči svet prebiva v njem ta hip ko se odpira veka da spod nje rodi se veter udarce šteje krila in vesla bregu in soncu meri meje k bregu spomin najbrž je plaval ko se je nagnil nenadoma pred njim sredi dima se je sonce čisto približalo rdeče od ilovice tolmuna ko me je učil plavati ne bom pozabil vidre ki sem jo ubil na svojem bregu jezera je bilo sonce na nebu in najbrž za njim vsa ozvezdja večera čeprav sva čutila kako trgava bršljan vesolja ko sem te učil plavati sem te vzel daleč v samoto valova kakor telo premagujeta čas od enega k drugemu z besedami hrepenenje učiva plavati najbrž ni pregloboko dno in čeprav je tesnobno prozorno nebo se sama zlekneva mednju čolnič in ptica hitita in njune udarce na najinih licih hladi veter ki ju podpira ko morava glavi v naporu skloniti čutiva v rokah kako se voda upira s kapljicami se škropiva ko ribi z očmi polnimi vode plavava sredi smeha med čolnom in ptico ne vidiva sonca ne brega
