(namesto ars poeticae)
na razpis se nisem odzval novo himno naj pišejo drugi
doma za mizo sedim v destilirano vodo namakam metulje ki sva jih nalovila poleti
pajek v kotu lirični torzo
v pesmi mi zraste konoplja požanjem jo in grem bos čez strnišče in vsenaokrog zasadim trnje da si iz moje pesmi nihče ne bo tkal srajce nihče zastave slovnične skobce postavim za nepoklicane
potem si na prsi pripnem vsoto svojih porazov in si napišem slovar nove zaveze in prečrtam ljubezen in izbrišem sovraštvo
in pokopljem svobodo in sploh pomečem stran vse besede večje kot 2X3 ker mi je soba pretesna zanje še intériere sem komaj spravil noter čeprav so tišina čeprav so tišina in ne maram besed ki bi si jih preroško lepil na čelo in nočem biti priljubljen in nočem biti zavržen sestradan in sploh vse bolj samo prebiram stare knjige in občudujem tenkoprste vezenine in zbiram po ulicah drobne besede ali jih vsak dan po kapljah izžemam iz sebe načrtno in brez sočutja in jih zlagam v album tišine
in vsak poskus je docela nov začetek
