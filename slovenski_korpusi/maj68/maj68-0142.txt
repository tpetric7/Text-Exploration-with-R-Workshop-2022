Na vroči samotni obali, v pečinah razgretih od sonca, zamišljeni žde pelikani.
Visoko nad njimi sprevod oblakov. Nihče jih ne zaustavi; le veter, ki med ločjem leži, z ognjenim jezikom zmaja stekel jim sledi.
In vedno bolj slepeče pokrajina daljna žari – in sonce vanjo meče žareče iveri.
Oblaki v dalji izginjajo, ptičje oči za njimi se dvigajo. Na bregu usahlih voda hrepene pelikani. Telesa jim sonce izžiga in veter jim perje cefra.
Negibno na skalah stoje. S kljunom uprtim v prsi, kakor da v mislih tesnobnih sprašujejo svoje srce.
