3.
Miškin je sedel v kuhinji, bral Delo in grizljal zobotrebec. Ni in ni se mogel skoncentrirati na uvodnik, v katerem neki slovenski novinar poudarja zasluge, ki jih je imela Jugoslavija pri izstrelitvi osme vesoljske ladje na Luno, pač pa je skušal spremeniti tradicionalno razlago besede zobotrebec iz »priprave za trebljenje zob – zobotrebec, v pripravo, ki je potrebna – trebna – zobem – zobo-trebna priprava torej«. Potem mu je spomin preskočil na čase, ko se je trikrat na teden, takole grizljajoč zobotrebec, vozil v dom onemoglih obiskovat svojo staro mamo. O njej je imel Miškinov oče posebno mnenje, in sicer, da je bila včasih še kar uporabna stara mama, dokler se ni čisto pootročila in začela delati družini škandale, ki so na vse skupaj metali čudno luč. Stara mama je namreč razlagala svojim prijateljicam in tudi drugim ljudem, da jo imajo doma privezano z jermeni na posteljo in da najamejo dvakrat na teden postrežnico, ki jo biča z usnjenim korobačem. Potem so jo večkrat videli, kako je stala sredi proge v Tivoliju in čakala vlak, rekoč, da bo »enkrat za vselej končala to tragedijo«, vendar je tik pred prihodom vlaka vedno skočila proč. Našli so se ljudje, ki so stali ob zapornicah in stavili nanjo ali proti njej, in to se je razraslo v redno tedensko zabavo, ki so se je poleg slučajnih mimoidočih udeleževali stalni člani. Na koncu so imeli že izkaznice, ki so jih dali natisniti pri Zvezi gluhonemih, in so ustanovili klub in pobirali članarino. Klub je seveda razpadel, ko so vtaknili staro mamo v dom onemoglih. Pozneje je nekaj bivših članov tega kluba ustanovilo nov klub z imenom »Klub čakajočih na padec z Nebotičnika«.
Obrnil je stran in prešel na male oglase. V enem od njih so mu ponujali čarovniško izobrazbo. Če pošlješ na naslov določeno vsoto denarja in znamko, ti oni pošljejo natančna navodila, kako govoriti iz trebuha. Miškin je ravno premišljeval, kako bi se slišalo, če bi rekel Vasiljki: »Muziza, greš z mano na en gonjag?«, ko je pri vratih pozvonilo. Dvignil se je in se po prstih odplazil proti vratom; premikal se je, kadar je zvonilo, in obstal, kadar ni; tako je neslišno prišel do linice v vratih in odprl pokrovček. Zunaj je stala Polona in se živčno prestopala. Miškin je brž zaprl pokrovček in zadrževal dih. Še nekajkrat je pozvonilo, potem je slišal odhajajoče korake, tik preden bi se skoraj zadušil. Potipal se je po hlačnem žepu, kjer je imel Polonin denar, toda denarja ni bilo tam. Pretipal je vse žepe, a nikjer ni bilo denarja. Tekel je v sobo in pretipal svojo posteljo, toda tam je našel samo en novi dinar in pet par. Potem je pretipal vse žepe obeh hlač in enega suknjiča, pogledal je v kopalne hlačke in v čevlje, v copate, predale, mišje luknje, džezvico za turško kavo, v sladkornico in solnico in v umivalnik, toda ni bilo dvesto petdeset tisoč, kolikor mu jih je ostalo od Polonine plače. »Zaboga, kam sem dal denar? Kdo mi je ukradel denar?« je rekel Miškin in mrzle mravlje so se mu zapodile po hrbtu. Takoj je sedel k mizi in napisal pismo: »Spoštovana tovarišica Polona, pišem Vam v imenu svojega moža Miškina. Naročil mi je, naj Vam nujno sporočim, da je odpotoval za dalj časa in da Vam denar vrne, brž ko pride nazaj. Naročil je lepe pozdrave in oproščenje. S spoštovanjem Miš … gospa Miškinova.« Preganil je pismo in ga vtaknil v žep od hlač. Hotel je vstati izza mize in se odplaziti do pošte, prav tedaj pa je pri oknu nekaj počilo in zažvenketalo; cvenkete! Čutil je, da mu je nekaj švistnilo mimo glave in, vajen takih situacij iz starih kavbojskih časov, se je brž vrgel na vse štiri pod mizo. Splazil se je do stikala, se vzpel ob steni in ugasnil luč, ki je gorela, čeprav je bil še dan, toda stanovanje je bilo obrnjeno na senčno stran ulice, zato je bilo v njem temneje in je bila tudi najemnina nižja. Cvenk, je naredilo še enkrat in koščki stekla so se zakotalili po parketu. Zašvistelo je in pristalo v umivalniku. Izpljunil je zobotrebec, da se ne bi z njim zadavil, če bi prišlo še do česa hujšega, in pomislil, kako škoda je, da je prodal lovsko puško svojega starega deda. Zato je premišljeval, kako bi odgovoril sovražniku brez uporabe strelnega orožja in ali se ne bi sploh vdal, če so mogoče miličniki, da ga ne ubijejo. Previdno je pomolil glavo čez okenski rob in pogledal, od kod so prišli sovražni streli. Miličnikov ni bilo, zato je rekel skoraj na glas: »Kdo si torej upa obstreljevati slovensko literarno zgodovino?« Tedaj je opazil, da slonita na enem od oken sosednje hiše dva mulca s precej dolgimi lasmi in kadita. Miškin se je že hotel razburiti in začeti s kričanjem in živčnim napadom ter z grožnjami, da bo poklical policijo in gasilce, ko se je spomnil navodila svojega avtorja Mateta Dolenca, ki vstaja poprečno opoldne, da se namreč nikoli zares ne splača razburjati in da razburjanje samo krajša življenje. Zato je skušal analizirati svoj položaj znanstveno in urediti zadevo hladnokrvno. Kdo bi torej mogel biti strelec oziroma strelci; Lee Oswald ne pride v poštev, ker je mrtev in je sploh dvomljivo, če je strelec; Janez Zrnec je na jamarski ekskurziji; Filip Robar nima puške; spodnji sosed gospod Herman je v Kongu, zgornji, gospod Brne, pa je tako debel, da sploh ne hodi iz stanovanja. Če bi namreč on hotel streljati, bi moral iti iz stanovanja in v sosednjo hišo. Lahko bi bil kak vietnamski študent, ki so ga napačno informirali, da je za tem oknom tajna postaja CIA, ali pa Ksaver Dolenc, ki se mu je po nesreči sprožila frača. Bilo je torej dosti možnosti, vendar se je Miškin odločil, da bo prešel s teorije na prakso. Ravnotežje dneva je bilo porušeno in kaj še bo, če že ob pol dvanajstih streljajo nanj? Še bolj pozorno je opazoval okno, s katerega sta visela dva mulca. Čez kakih pet minut ju je zamenjala čudovito krasna ženska in spet skoraj porušila Miškinovo na novo zgrajeno trdnost, ko mu je prijazno pomahala z roko. Miškin je pogledal levo in desno in ker ni videl na sosednjih oknih nikogar, je vprašujoče pokazal s prstom nase; »Kaj, jaz?« Ženska je kimala. »Ah! Saj to je Vasiljka!« je nenadoma zatulil Miškin. Bila je v samem modrčku, kaj je nosila spodaj, se pa ni videlo. Spomnil se je, da sta se prejšnji dan domenila za sestanek, pa ni prišla. In zakaj je v samem modrčku? In kdo sta tista dva dolgolasa fakina?
»Takoj pridem tja čez,« je zavpil, »in naj se ve, da imam s seboj brzostrelko.« V odgovor je iz sosednje hiše zagrmelo kot na protestnem zborovanju v Študentskem naselju. Potem je šel od okna, sezul copate, obul čevlje, se spomnil, da je v trenirki, sezul čevlje, obul copate, sezul copate, slekel trenirko, oblekel srajco in hlače, obul čevlje in stekel na cesto. Sovražna hiša je imela šest vhodov in zaradi tega je bil precej v zadregi. Potem je izbral tistega pod sumljivim oknom in stekel gor. V pritličju je pogledal na vizitko in videl napisano: »P. polk. v pok. Jovan Jovanovič«. Miškina je zanimalo, kaj pomeni »P. polk. v pok.« Zaradi priimka je sklepal, da gre za vojaško zadevo. »P« je pod, »polk.« je polkovnik, »v pok« je pa v pokoju. Miškin se je začel hahljati, a nenadoma se mu je grlo zadrgnilo ob pogledu na popolnoma brezzobega starčka, ki je sunkovito odprl vrata in zatulil: »Zafto fe fmijete?« Miškin se je prestrašil: »Kdo? Jaz?« je rekel. »Ko fte fi? Fta radite ofte?« P. polk. v pok. je postal zelo razburjen in obrvi so mu trzale, ko je zavpil v stanovanje: »Ženo, nofi mi piftolj!« Miškin se je pognal v tek do naslednjega nadstropja in premišljeval, ali ni starec mogoče mislil, da so se začele nove balkanske vojne in je bil on tisti, ki je streljal v njegovo okno.
Pred njim so se odprla neka vrata in skoznja je prihrumelo precej ropota in smradu. Pomislil je, da je bil ta dan že dvakrat v smrtni nevarnosti in ali ni mogoče zdaj že tretjič. Toda mračno misel mu je pregnala Vasiljka, ki se je pojavila med vrati. Bila je oblečena v rdeč modrček iz skaja in rjave hlače iz teksona, ki so pokale na šivih. Miškin si ni mogel kaj, da je ne bi pritisnil nase in jo poljubil na lepotno piko. Lepotna pika pa je bila umetna in je nenadoma izginila z Vasiljkinega obraza; nista je mogla najti in Miškina je začel nekoliko boleti želodec. Vasiljka pa je z zaprtimi očmi zastokala; »Blazno težko sem te čakala!« Odrinil jo je: »Kaj je to?« je vprašal z ljubosumnim žarenjem v očeh in pokazal na modrček, ki je kipel kot dobro zamesena polenta. »Ah, to,« je rekla Vasiljka in nekoliko zardela, »to je vročinski ukrep,« je pojasnila z nasmehom, ki bi otajal Grenlandijo. »Veš, kako te ljubim, ker si taka slika!« je še dodala in odvzela Miškinu moč razumnega govorjenja. V takšnih trenutkih se mu je zameglilo in ni natančno vedel, ali je padel v sredino sanj nekoga drugega ah pa gre za poslednji orgazem pred potopom. Zadeva z modrčkom pa mu je ponovno postala sumljiva, ko je zagledal žensko bluzo v rokah nekega mulca z zelo dolgimi lasmi in z dvema cigaretama v ustih. »In kaj je to?« je rekel in zgroženo gledal huligansko pošast. »Jaz sem Abarth, kar je lahko jasno vsakemu tepcu, saj imam v ustih dve cigareti. Bluzo pa mi je posodila Vasiljka, da jo lahko voham.« Zakrohotal se je s pubertetniškim glasom.
»To je moj brat Abarth,« je rekla Vasiljka. Miškinu je postalo neprijetno ob misli, da brat ovohava bluzo svoje sestre, in je zamomljal nekaj o kompleksih. »Seveda,« je rekla Vasiljka, »Abarth ima grozne komplekse, ker je zaljubljen v Michelle Mercier, Raquel Welch, Catherine Spaak, Evo Sršen, Natašo Dolenc in Bojči Klemenčič, pa kar doma sedi in nič ne naredi.« »Moj oče je bil v partizanih,« je rekel Abarth, kar je zvenelo kot nekakšno opravičilo. »Mama pa dela, ali ne?« je rekel Miškin. »Kako si vedel,« je vprašal Abarth. »Zdelo se mi je. Eden pač mora delati v družini, ne?« »Naša mama dela osciloskope,« je rekla Vasiljka. »Stetoskope,« je rekel Abarth, nato pa dodal: »… ali pa mikroskope, kaj jaz vem.« »Midva nimava istega očeta,« se je spet oglasila Vasiljka, »in iz tega sledi, da je Abarth le moj polbrat.« »Torej je njegov greh, ker voha tvojo bluzo, pol manjši?« je rekel Miškin. »Najina očeta sta pa bila oba v partizanih,« je rekla Vasiljka, »pravzaprav je bilo vseh šest – ne, pet očetov v partizanih. Naša mama se je poročila z vrsto takih očetov.« »S šestimi,« se je oglasil neki drug dolgolasec, ki je bil tako suh, da ga Miškin ni opazil, čeprav ga je ves čas gledal. »To je brat Albert. Polbrat, jasno,« je rekla Vasiljka. »Tttudi jazzzssem pppp-ol brat,« je zajecljalo nekaj beraškega v kotu. »To je Zizi,« je pojasnila Vasiljka, »najstarejši brat, a najbolj zaostal. Star je šestindvajset let in bo mogoče končal osemletko čez kako leto ali dve.« »Jaz nisem Zzzzizi,« je reklo penasto iz kota, »jaz sem Aaadolf. F!« »Ti si butelj,« je rekla Vasiljka, »Veš,« je še rekla in se obesila Miškinu okoli vratu, »bil je oportunistično spočet v Hitlerjevih časih. To je bil materin kiks. Njegov oče je iz partizanov pobegnil v Wermacht in ima tovarno v Düsseldorfu.«
»Evidentno, da je bil lapsus,« je nenadoma rekel neki fant orientalskega videza z lepo črno brado, »sicer pa se imenujem Ahmed.« Globoko se je priklonil, »moj oče je predsednik občinske skupščine v Skender Vakufu. Študiram visoko šolo za politične vede in orientalske misterije, ker nameravam postati politični funkcionar v Bosni. Cogito, ergo sum, nullum crimen sine poena, vale amice, non sum femina, alea iacta est! Salam aleikum.«
»A jest sm pa luft?« je rekel blazno dolg fant, še daljši od Vojina Kovača Chubbyja, in se skobacal izpod šivalnega stroja, kjer je do tedaj spal. »Ta je Abraham,« je predstavila Vasiljka, »naš najnovejši brat, sin najnovejšega očeta.« »In zakaj so vsi fantje na A?« je vprašal Miškin. »Zakaj naj bi pa bili na B?« je začudeno vprašala Vasiljka.
»DDddanes pppraznujemmmo,« se je oglasil Adolf. »Očkov god,« je rekla Vasiljka. »Čigav god?« je vprašal Miškin, ki se mu je nekoliko vrtelo v glavi, »šesteri god,« je rekla Vasiljka, »vsem šestim je namreč ime Josip. Pravzaprav vsem petim, ker je Ahmedovemu očetu ime Jusuf. Mama je bila glede imen zelo natančna. Je pač imela svoje nazore, kaj moremo?« Bleda in utrujena se je zavalila v naslanjač in rekla, da ima dosti formalnega dela zabave, in če je kaj ostalo, bo povedala drugič. »Toda kje so mama in očetje,« je še hotel vedeti Miškin. »Mamica in očka – mislim, naš zadnji očka po vrsti,« je naveličano rekla Vasiljka, »sta na Havajih. Očka Josip Šesti je tam veleposlanik. Zdaj pa dosti govorjenja. Fantje, pojdite ven iz te sobe,« je ukazala z glasom, ostrim kot Super Silver Gillette. Bratje so se zgrbili in se pobrali razočarani in potrti. »Ali lahko gledamo skozi ključavnico?« je vprašal Albert. V odgovor je skozi pol zaprta vrata priletela vaza z napisom: »Našemu Josipu – hvaležni kolektiv.« Na nesrečo je na poti naletela na Adolfovo glavo in se pri tem razbila na nekaj kosov; na primer »šema Josip« in »lažni kolek«.
Medtem ko se je to dogajalo nasproti stavbe slovenske literature, je Nadežda Čačinovič otožno zrla skozi okno svoje podrožniške rezidence. In samo ona je vedela, zakaj.
4.
Vasiljka in Miškin sta ostala sama v sobi, medtem ko je v neslutenem številu sosednjih prostorov razgrajalo pet njenih bratov. Še preden je Vasiljka zlezla pod šivalni stroj, je nenadoma odprla vrata in v sobo sta padla Abarth in Zizi ali Adolf. Bilo ju je močno sram in sta se Miškinu opravičila z besedami: »Oprostite, gospod.« »Nič ne de,« je odgovoril Miškin, »ravno prav, da mi neseta neko pismo na pošto.« Bila sta navdušena. Miškin jima je dal pismo za Polono in sto pet starih dinarjev. Ko sta izginila, je zaprl vrata za njima. Vasiljka je sedela na pedalu šivalnega stroja. »Kaj boš vendar delala tam?« je rekel Miškin. »Igrala bom klavir,« je odgovorila in nadaljevala; »mimogrede, spodaj pod nami stanuje naš ded. Hočem reči, Ahmedov ded, oče tistega očeta, ki je predsednik v Skender Vakufu. Nevaren človek je, ker se je bojeval v vseh balkanskih vojnah, vštevši v zadnji. Ni se sprijaznil s tem, da se je vojna že končala, in je zelo nezaupljiv do tujcev. Nad njegovo posteljo visi brzostrelka, s katero včasih strelja v lončke za cvetlice. Večkrat pride pogledat semle gor, kaj delajo njegovi vnuki.«
Miškin se je ozrl proti oknu in ugotovil, da je v primeru prihoda starega P. polk. v pok., ujet.
»Potem pa mi daj vsaj kaj pijače,« je skrušeno rekel in sedel na harmoniko. »Lahko pošljem kakega brata ponjo, če imaš kaj denarja.« »Nimam denarja, ker sem ga izgubil,« je žalostno rekel Miškin in se hipoma odločil, da bo igral na vse ali nič. Vstal je s harmonike, ki se je razlezla s pošastnim piskom in zakorakal proti šivalnemu stroju. Še preden pa je prišel do Vasiljke, so se s treskom odprla vrata in v sobo so planili bratje: »Ali gospod igra harmoniko?« so se zadrli. Abarthu je eden od obeh čikov padel iz ust, toda potem, ko so ga trije bratje pohodili, ga je pobral in dal nazaj v usta ter ga pojedel.
Vasiljka je vstala in skočila na brate; »Ven, ven,« je zatulila, »sicer takoj pokličem čika Jovico!« Tedaj so nepričakovano vsi bratje padli na kolena pred Vasiljko in jokaje prosili odpuščanja. Abarth ji je celo poljubil roko in rekel: »Ne, sestrica draga, samo tega ne! Nekega dne nas bo pobil.« Rekla je, da je že prav, pobožala Abartha po glavi, potem so se odplazili in potiho zaprli vrata za seboj. Toda Miškin je stal blizu njih in je slišal, ko je na drugi strani eden od bratov rekel: »Naša sestra je koza!« potem pa cvileč pubertetniški smeh in topotanje številnih nog, ki so nekam bežale.
»Ta hiša se mi zdi razburljiva,« je rekel Miškin, »kdo bi si mislil!! Že precej ur stanujem tam nasproti, pa nisem še ničesar opazil.« »Razburljivo je postalo šele, ko si nas opazil,« je rekla Vasiljka. To pot je legla na posteljo in se raztegnila kot žepni nož. Miškin se ji je približal, tedaj pa je vzkliknila: »Ah, ne!«, stekla k oknu in pokazala s prstom na mladeniča, ki je stal na drugi strani ceste pred trgovino z jajci in strmel v Vasiljkino okno. Ko je zagledal Vasiljko, se je naredil, kot da ga zanimajo samo jajca in mlečni izdelki v izložbi, ali pa kičasta slika kure, ki je bila tudi tam. Miškina mladi človek ni videl.
»To je Boris, ki me ljubi. Vsak dan gleda v moje okno ure in ure. Po poklicu je študent kemije, tretji letnik. Silno skromen in sramežljiv fant. Včasih ga na cesti pozdravim, tudi govorila sva že. Pozna neko mojo teto, zato sva se nekoč seznanila. Kako naj torej jaz, medtem ko ta človek hrepeneče gleda v moje okno, delim nežnosti s teboj?«
»Saj ne bi bilo treba tako nežno,« je rekel Miškin, ki je izza zavese opazoval v tesne hlače povita stegna, »saj lahko tudi bolj grobo.«
Medtem je Boris odšel v svojo podstrešno sobico in se zabubil v knjige. Zraven je pil vodo in grizljal suh kruh. Mislil si je: »Kako sem srečen, da lahko študiram! Le kako bi lahko živel brez študija?« In z radostjo v srcu je pomislil na diplomo, na službo, na bodočo ženo in dva ljubka otročička. Bil je tako skromen, da ni pomisli niti na avto niti na vikend hišo; samo službico, ženičico, družinico! In v podobi pridne žene v predpasničku si je zamišljal Vasiljko. Da, takoj po diplomi stopi k Vasiljki in jo prosi za roko. Prej se bo seveda posvetoval s svojo mamo in vprašal za dovoljenje Vasiljkino mamo in šest očetov. Kajti mnenja staršev je treba spoštovati! Mnenje staršev je sveta stvar!
»Kako nekateri ljudje trpijo,« je rekla Vasiljka in potiskala proč Miškina, ki je žalostno cvilil. »Že prav,« je rekel Miškin, »ali misliš, da jaz zdajle ne trpim?«
V tem trenutku je pri vratih grozovito počilo in med podboji se je pojavil čika Jovica, nevarni ded.
»Čika Jovice, kaj delaš tu?« je vzkliknila Vasiljka.
»Res, tudi jaz trpim,« je rekel Miškin.
»Ko je ofaj mangup?« je švisnil čika Jovica.
»To je vendar Miškin, moj bratranec!« je rekla Vasiljka.
»Ja ne fnam noben bratranec,« je kot stara ragla hreščal ded.
»To je brat od drugega vnuka očeta od naše tete,« je rekla Vasiljka.
»Ja fam najbolje fnam, ko je vaf bratranec ali nije. Ženo, nofi piftolj, pufafu!« Neka stara, zgubana ženska roka se je stegnila skozi vrata in podala čiki Jovici starinsko pištolo iz prve svetovne vojne. Tedaj pa je bil Miškin že pri oknu in je v hipu ocenil položaj; prvo nadstropje na srečo ni bilo previsoko in ob oknu je bila odtočna cev. Pognal se je na odtočno cev, ta se je odtrgala in ponesla Miškina na sredo ceste, kjer je pristal v volkswagnu s platneno streho in nemško registracijo. Volkswagen je podrl nekega psa, ki ga je imela na vrvici stara gospa iz Miškinove domače hiše, gospa se je prevrnila in avto se je zaletel v trgovino s fotoaparati. Prav tedaj je prikorakal mimo Miškinov oče, ki je hotel domov, in ko je videl, kaj se dogaja, se je obrnil, odšel, se napil in preživel noč v zaporu.
»Ko je bio ofaj mangup?« je vztrajal čika Jovica. »Jof jedan put in pufafu nemilofrdno fa ofaj moj ftari piftolj.« Prišli so bratje in so ga trepljali po hrbtu in mu prigovarjali: »Dragi čika Jovice,« je rekel Ahmed, ki je bil njegov najbolj pravi vnuk, »balkanske vojne so minile in Srbi smo zmagali. Tudi tista zadnja balkanska vojna pred petindvajsetimi leti je minila in ta človek ni bil ne Bolgar ne Madžar ne Šiptar ne četnik in ne Romun. To je bil naš prijatelj Miškin.« »Za danaf neka mu bude, al ja fu pufat drugi put,« se je vdal nevarni ded, Abarth in Ahmed pa sta ga spremila v njegovo stanovanje v pritličju. Tam sta s poželjivim pubertetniškim pogledom opazovala dedovo brzostrelko, ki je visela na steni nad zakonsko posteljo. Potem sta odšla, še prej pa jima je dal čika Jovica vsakemu en bonbon in eno pasjo bombico, »da bi ohranila nafu borbenu tradiciju,« kakor je rekel ded.
Še isti večer sta se srečala v menzi Študentskega naselja Boris in Filip Robar-Fič. Oba sta tam ponavadi večerjala. Bilo pa je takole: Boris je stal v vrsti, potrpežljiv in priden, kot je bil. Medtem je Fič prežal okrog vrste, da bi videl, kje bi se mu najbolj splačalo vriniti. Potem ko je izključil nekaj južnjakov, ki so bili močnejši od njega, se je seveda postavil pred Borisa. Boris, čeprav po telesu krepak, seveda ni nič rekel. Fič si je nabral na pladenj vse, kar se je dalo nabrati in je blagajničarki molče pokazal nazaj proti Borisu. Potem je zginil na drugi konec menze. Boris je sicer pripomnil, da tistega pred njim ne pozna, seveda pa je vseeno plačal obe večerji. Potem je sedel čisto na sredi menze, tik pod najmočnejšo lučjo, in nekam grenko pojedel svojo večerjo. Pravzaprav je pol pustil.
Medtem je Miškin sedel ob razbitem oknu svoje sobe in zagrenjeno gledal proti Vasiljkinemu oknu. Bilo je zastrto z zavesami, vendar je skozi pronicala svetloba. Miškina je zelo mikalo iti tja, toda ni si še opomogel od prestanega strahu, sploh pa je zelo trpel, ker ga je bolela noga, s katero je volkswagnu predrl streho. Mučilo ga je vprašanje, kaj se zdaj zanimivega dogaja za tistimi zavesami. Ali je prišel kak oče na obisk? Ali imajo orgijo? Ali je kdo pri Vasiljki? Ali ima še na sebi hlače iz teksona?
Tedaj je pri vratih pozvonilo in ko je odprl, so stali tam Fič, Slave Lesar in Andrej Bartelj. Bartelj je rekel, da so prišli na obisk k buržujem; Slave je rekel, da so vsi ljudje svinje; Fič pa je rekel, da je večerja v Študentskem gnoj in da je prišel požret vse, kar bo našel v hladilniku. Miškin se jih je sicer nekoliko bal, ker so bili videti rahlo nabasani, vendar jih je vseeno spustil noter. Pravzaprav mu lahko pridejo prav, če ga napadejo Vasiljkini bratje. Opozoril jih je pa, naj bodo tiho, ker stanujejo v sosednjem stanovanju Ruplovi in bi jih lahko prišla njihova mama ozmerjat.
Potem je še naprej zamišljeno zrl skozi okno v sosednjo hišo, oni trije pa so praznili shrambo in nabirali po stanovanju stvari, ki so jih nameravali vzeti s seboj.
– Premagani Miškin! Neuspešni Miškin! O ti problematični junak tradicionalnega romana! O ti žalostni Don Kihot, propadli Julien Sorel in bedasti Lucien de Rubempré! O ti norec, blesavi popotnik, kruljavi božjastnež ! O ti usmrajena močvirska reva! je samokritično razmišljal Miškin in sklenil, da bo odslej vse drugače. Zaklenil se je v sobo in zlezel v posteljo. Žvenketanje srebrnega pribora in kristala, ki so ga povzročali razigrani obiskovalci, ga ni več motilo. Poleg njega je legla mehurčkasta, oblačkasta, soparičasta Vasiljkina sanjska podoba in ga nežno poljubila na tilnik. Medtem je Sigmund Freud pustošil po hiši literature.
(Prihodnjič: Miškin v pasti za leve in hrepenenje po devištvu)
