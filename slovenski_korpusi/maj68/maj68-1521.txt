bistvo razkošja je ravnotežje roka posejana z ostrožniki me vpelje v ljubezen svetilničarji slutijo katastrofe v okroglih sobicah prebirajo nostradamusa urejevalci sveta se umaknejo med puščavnike
posledica prevar je dejstvo da imajo preprosti ljudje zmedene slutnje slepilo je vsaka izmišljotina od mehanizma žepnega nožka do naprave za skubljenje piščancev ko odteče srebrnozelena voda nakodrana v južnem vetru z obrazi mladih utopljenk in okusom po osoljenem vinu ostane duh razpadlega staničevja pomembnost je posledica merjenja časa
nekateri odhajajo k tuaregom drugi k helenom oplajamo se sami naš ponos so lončarji in zakotni filozofi včasih se pojavi nostalgija po sanjski reki in vijoličastih rožah pogovarjam se s samoto brezkrilno ptico usode zakoni krdela so najokrutnejši logaritmi v vseh štirih vesoljih ki jih naseljujemo okrvavljene oči so znak lažnega mučeništva preroki jedo kobilice naši razbojniki so pobožne sekte bičarjev z voskom si mašimo ude jezike nam prebodejo že pri rojstvu kdaj pa kdaj se pojavi veselje do urarstva peti junij
