Ni več nobene svetle svetlobe, ko bivši brat Romuald stoji kot kakšna sveča na vrhu stopnišča, ki je staro, ima zglajena držaja na obeh straneh, na obeh rumenih stenah, lesene pološčene stopnice, sivo rdeč tekač, na vrhu pa dva izhoda, enega v svetlejšo verando in drugega v temnejši hodnik, kjer je potem še dosti visokih vrat z medeninastimi in takšnimi kljukami in notranjostjo za njimi. Ena visoka in rumena vrata so odprta, za njimi je prostor mraku, v katerem so samo za silo in nagrobo vidne mase pohištva, čeprav je takoj za vrati ob steni in celo malo ven iz kota postavljena trajno goreča pač z odprtimi vratci in makovo rdečo notranjostjo, ki žari in utripa v težkih valovih kot kakšno osrčje kakšne Zemlje. Ampak ta svetloba potem ne prši v prostor in ga ne osvetljuje. Kot da se v sebi topi, samo žari, da je najbolj vidna njena kepa žarenja in rdeča široka pot do očesa, vse naokrog pa ostaja domala tako temen prostor, kot da ni nobena peč zakurjena in da nobena zakurjena peč nima odprtih vratic, da bi šla svetloba tudi skozi odprta vrata celo na hodnik. Vsa druga visoka vrata so zaprta, in pri petih tam na koncu je vidna spodaj ozka črta električne svetlobe. Vendar tudi izza njih ne prihaja noben nemir, glas ali šum. Ura v teh visokih prostorih je že zelo mirna, ura je 17 in je 16. november 1969.
Vrata na verando na vrhu stopnišča so zaprta, da ne vleče noben novembrski veter niti po vrhu stopnišča niti po stopnicah navzgor, na vrh, kjer stoji bivši brat Romuald kot kakšna sveča. Nizki in modri predpasnik, ki je v pasu dvakrat zavezan okoli života, drži malo navzgor in proč od telesa in gleda navzdol. Predpasnik ne valovi in ne niha, kot da je iz lesa, ne pa iz grobega platna ali klota, ki bi mogoče moral viseti dol in se gubati. Dolgi vrat, ki je kot kakšen podstavek za tenko glavo, je sunkovito pomaknjen daleč naprej nad stopnice, da sta potem uhlja in očesi še bolj odprti in še bolj na preži, če bi nemara kaj bilo ali če nemara že kaj je.
Ko nič ni, ko je vse tako kot malo poprej in niti žerjavica tam zadaj in notri ne zaprasketa, spusti napetost telesa iz sebe, predpasnik navzdol, tilnik pa potegne v pleča. Ko spusti tudi postano sapo ven, nagne glavo vnic in se zareži, da se vsi trije rumeni zobje spredaj poženejo kot treske v presekan mir. Potem zavesla s tenkimi in malo lopatastimi rokami, da tudi predpasnik ob životu vendarle zajadra v gubah kot zastava.
Za prvimi vrati skoraj v naletu, tako da se sploh ne ustavi, zgrabi vedro z lopatko in steče v drugo sobo, kjer je še ena trajno goreča peč in ima samo malo tleče žerjavice. Ko se še zmeraj v hlastni naglici vrže pred njo na kolena, vratca skorajda odtrga iz peči, svoje gornje telo sunkovito požene nazaj, ga zadaj z dolgima, napetima rokama podpre in se spet zarezi. Ko se žnable in kite okrog režanja pomirijo, ustavijo in že prekrijejo rumeno in črno votlino, iz katere je vrelo, se zlagoma naberejo v kratko črto, da potem pljune v žerjavico in pepel in potem nemara nekaj časa celo gleda, kako to cvrči in izginja. Potem stiska žleze v stenah ustne votline za novo slino, in ko se mu pogled še bolj ujame v medlo tlenje in se kar izgublja v njem in topi v žerjavici, po kateri že raste sivkast pepel kot kakšen severni lišaj po severni strani dreves, poteze po obrazu niso več tako kitasto strupene.
Najbolj se blešči podolgovata lobanja, ki jo obroblja ozek venec sivo črnih las, ki pa so gosti kot kakšna živa meja in zelo dolgi. Po temenu so nabrane drobne kapljice, ki se ne združujejo, ostajajo vsaka zase, po dolgem in ozkem obrazu pa se nabirajo v srage, ki so usmerjene v tenko črto urejenih, spodrezanih brčic, ki so tako fine, kot da rastejo na kakšnem frizerskem in gladkem ljubimcu. Vsi ti mali potočki torej ne grejo navpično navzdol, ampak malo poševno proti zgornji žnabli, ki je izbočena bolj naprej kot spodnja in kot brada in lica zgoraj, ki so od čelne kosti udrta v notranjost. Cela glava je ozka, kot z obeh strani malo stisnjena, in se mogoče celo zdi, da je bilo vse to s strani in od spredaj stisnjeno v zadnji del lobanje, ki je izbočen, in balonast in kjer so potem mali možgani. Desno rjavo oko je stisnjeno pod obok desnega čela, ki vseeno štrli ven, pod grm košate obrvi in v gube kože, ki sili od spodaj in od strani vanj, tako da ima nemara prostora samo za majhno piko pogleda. Levo oko, ki mogoče raste naravnost iz id, pa zelo sije, kot da tudi veke ni, in je obrv v ostrem loku potegnjena v drobno nagubano čelo. Kakor da sploh ni 16. november 1969, ima kratka rokava, iz katerih se potem suličasto poganjajo suhe kosti in kite vse do dolgih dlani in prstov, ki so črno kosmati, da se nekatere dolge kocine nabirajo v mokre kupčke in potem visijo navzdol. Vseeno pa ni mogoče videti, kako je to od zapestja navzgor, ker grejo izpod temno modrih kratkih rokavov srajce dolgi in tesni rokavi nekakšne sivoolivne spodnje majice in se oprijemljejo roke kot kakšna druga koža. Nogi, ki nista več spodviti pod nazaj nagnjeno telo, da bi samo kolena kot kakšna strelja štrlela proti odprtini peči, sta dolgi in ravno položeni na star, temno rjav parket, na koncu pa se vzdigujeta navzgor dva velika čevlja, ki sta visoka celo čez gležnje, malo pošvedrana in imata dolge mastne vezalke, katerih konci so potem zviti tudi na tleh. Štrlita napeto navzgor proti ostankom žerjavice in sta skupaj s tetivastima rokama tam zadaj in levim očesom, ki sije s svojo svetlobo tam zgoraj, tisto, kar je najbolj pričujoče. Kot da vmes, kakšnega mehkega života in drugih organov, sploh nič ni. Od mlačne žerjavice pa ne prihajajo nobeni valovi svetlobe, kaj šele, da bi plapolal kakšen ogenj, ki potem vse požira.
Čez čas se vendarle vzdigne, popravi predpasnik navzdol, se spet skloni k vedru in odprtini, zgrabi lopatko kot s kakšnimi kleščami in nabira pepel in ogorke v pločevinasto vedro. Upogiba se samo v križu, tako da so noge kot dolge in ravne daljice in da samo široke kariraste hlače hlamudrajo okrog, valovijo in delajo malo vetra tam spodaj. Ko pa je vedro skoraj polno, se še bolj skloni, prime težka mala vratca in celo od blizu pogleda noter, kjer še zmeraj malo žari, se nekaj obotavlja, kot da mogoče vse to še ni dobro, potem pa odsekano pljune in že popolnoma zravnan z velikim in širokim čevljem brcne vratca v zaprto lego, da se vsa peč zatrese in težki pod zamaje. Vendar ne tako, kot da bi bil kakšen potresni sunek ali kot da bi tam spodaj pri temeljih zgradbe kaj težko padlo ali zaropotalo kaj večtonskega na tla, da bi potem tudi zemlja ob temeljih bobnela.
Iz tretje sobe, kjer pod vrati ni nobene črte rumene elektrike, prinese še eno takšno pločevinasto vedro, ga postavi k prvemu in reče: »Pri treh vdovah.« Z desno hrbtno dlanjo si gre trdo čez čelo, da se nemara že mrzle kaplje razmažejo.
Iz manjšega prostora na koncu hodnika, kjer je še bolj temno, prinese dolgo zeleno metlo. Na vrhu stopnišča, kjer je potem izhod tudi na verando, jo stisne pod pazduho, zgrabi obe vedri in se z obteženim korakom spušča po stopnicah navzdol, da praznine pod tekačem in pod deskami zatohlo bobnijo, ko se skozi majhna in prekrižana okenca na stopniščnih presledkih vali poznodnevna svetloba, ki ostaja prilepljena na šipo, se samo s svojo sledjo spušča do najbližje stopnice in se sploh ne razteza gor in dol, da bi osvetljevala to pot, ki gre dol celo do vlažne in črne kleti in gor do najvišjih delovnih prostorov. Sploh ni več takšne raztegljive in pršeče svetlobe, kot je lahko še okrog 16. oktobra ob pol petih popoldne, ko v kakšnem dragem kraju rumeni, pa še ne krhki listi jablan šumijo visoko zgoraj in frfotajo, da lomijo svetlo in suho svetlobo v milijardo majhnih in ostrih svetlob, da tam daleč niti ni mogoče videti jasnih obrisov sivih hribov, ampak so samo nekakšne vijoličaste izbokline kot kakšni daljni oblaki in da tudi s tal žari ta moč zgodnje jeseni, ki potem pošilja mir v žile in žleze človekove. Tudi ni tako, kot je lahko 16. oktobra celo eno uro pozneje, ko zraven svetle plasti dneva že stoji tudi pokončna plast noči in se obe potem tudi malo prepletata, da dajeta barvo pol šesti uri in še bolj izpostavljata živo rumeno barvo na listih treh murvinih dreves tam bolj na desni strani, ko ni nobenega vetra več, niti tako počasnega ne, da bi vsaj malo zavalovil barvo čisto rumenih listov tudi na sosednjo škarpo, zid in lestev. Na vogalu zidu pa je že prižgana javna svetilka, navpično nad njo je koničasti polmesec, malo bolj proti jugu težka Venera in zelo verjetno nekaj komolcev desno od nje vsaj del nevidne Kasiopeje. Vsega tega ni več, ker je že 16. november, ki vse požre in je treba prav tako kuriti kot ob svečnici.
Ko že nekaj časa ni nobenega takšnega votlega bobnenja človekovih stopinj, pride novo, ki je bolj težko in bolj topo in prihaja navzgor, dokler se ne prikaže z dvema vedroma črnega premoga, s svetlo lobanjo, naglo sapo in brez zelene metle pod pazduho. Na vrhu obstane. Niti si ne oddihuje, ampak zadrži sapo v sebi in se nagne v globino hodnika z uhljema še bolj naprej in z nagosto nagubanih čelom. Potem še zmeraj v takšni napeti drži vendarle začne naglo dihati, domala vrže vedri ob tla in upognjen steče proti koncu hodnika, kjer potem odpahne osma visoka vrata. Od tam je potem mogoče slišati ropotanje stolov in sikanje nekakšnih glasov, dokler skoraj ne pade ven Tilka v krilcu iz teksona in z goro razkuštranih las tam zgoraj. Koj za njo so dolgi koraki bivšega brata Romualda in njegove kleščaste roke, ki grabijo zrak in njeno sled v njem. Tako se sliši, kot da tudi pridušeno sikanje za njenim hrbtom prihaja iz tega grabljenja ali celo izza črnih nohtov, ki se ven in ven in hlastno stiskajo v pesti. Ko kot v poslednjem in odločilnem poskusu zamahne z vrha po njeni senci, reče: »Drhal požrešna!« In ko potem Tilka brez vsakršnega odgovora, opletajoč z vsem vitkim telesom, ko ji tudi krilaste roke hočejo v vse smeri hkrati, vendarle kot kakšna večerna vešča najde izhod proti stopnicam in oddrdra navzdol, da kar kmalu tudi spodnja vrata zaloputnejo, bivši brat Romuald med obema vedroma črnega premoga še kar malo, vendar pa pojenjujoče topota z nogama, da se mogoče sliši, kako teče, in da bi se vzdigoval prah s tal, če ne bi bila parketna in namazana.
Ko prinese obe vedri k trajno goreči peči v prvi sobi, ki ima znotraj še zmeraj zelo rdečo barvo kalorij, povleče zraven ogromen rumen fotelj, ki je kot kakšna manjša hiša. Ko se scela in težko spusti vanj, položi desno nogo na desno vedro, levo na črn kup v levem, z levo dolgo dlanjo si podpre dolgi obraz, da grejo prsti čez nos v razprto oko, tako da gre pogled proti žerjavici tam notri nemara ves razsekan in razpršen. Desna roka visi z desnega povešenega ramena mimo polne stranske stene fotelja navzdol, da se upognjeni črni prsti skoraj dotikajo tal. Tako je ves kot kakšen utrujen mislec ali kot kakšen tak manjši vladar v temni dvorani, ko je skoraj že noč in je zunanje delo sklenjeno. Ker je že skoraj zelo temno, se zdi, da je žerjavica tam notri bolj svetla, iz nje gre rdeč sij, ki se dotika pogreznjene gole lobanje, potem pa se nad njo razširi v pahljačo, ki se proti ozadju zmeraj bolj širi, dokler ne zariše na zadnji steni razsežne ploskve, da postane stena motno rdeča in da barva, ki je bila poprej na nji, kar zgine. Na sredini te ploskve pa je temna senca petkrat povečanega fotelja z malo, poloblo izboklino zgoraj in z dvema oglatima in koničastima izrastkoma na straneh. »Pri treh nunah,« reče v levo dlan, da se potem desni izrastek tam na steni sunkovito zgane, vendar pa potem ostane v isti legi kot poprej.
Pod pahljačo žarenja, ki gre poševno navzgor, je na sredini prostranega uradnega prostora dolga zelena miza, ki je prekrita z zeleno plišasto, dolgolaso tkanino. Vse naokrog je razpostavljenih še veliko takšnih rumenih foteljev, ki so kot manjše hiše. Nad dolgo ploskvijo mize visi s stropa košat lestenec, ki se ne maje, čeprav mora biti težek, ima veliko luči na železnem obodu, ki pa ne svetijo, ker je stikalo ob vratih pritisnjeno na nič in navzgor, da elektrika potem ne steče do malih žarnic. Tako je na motno zeleni ploskvi mize samo motni odsev gornje poševne pahljače, da niti ni mogoče zaznati, kaj da je vse položeno ali mogoče kar vrženo nanjo. Da pa nekaj je, da je več malih, podolgovatih in dveh ali treh pokončnih reči, je mogoče sklepati po različnih oblikah ali kepah bolj zgoščene teme, kot se razteza sicer po površju mize. Tudi je nemara mogoče uganiti celo male in neostre sence, ki grejo potem od teh snovi po mizi. So tudi štirje svetlejši pravokotniki svetlobe, ki so tako ploskoviti, da od njih ne gre nobena senca in so kot vtisnjeni v dolgolaso zeleno tkanino, na njih pa so potem spet temnejši kupčki ali pege snovne teme. Na vseh štirih vogalih dolge mize se nekaj blešči, ima oster blesk, kot je to prenekaterikrat pri gladki plemeniti kovini ali kakšnem steklu, ki dobiva neznano odkod vsaj piko ali strelico lesketa, čeprav je vse naokrog temni zrak. In ko vse tako je in ko je pahljača rdečih kalorij kot vzidana v nasprotno podolžno steno, tam v kotu brni telefon. Ko že šestič preneha in se sedmič sploh več ne oglasi in je domala nemogoče, da bi se, ko je vmes poteklo že toliko mirnega časa, se zariše na rdeči steni velika dolga senca, ki preplavi oglate obrise fotelja in je gibljiva in zmeraj manjša in zmeraj manj ostra.
Desni prsti, črni od premoga in črnih kocin celo še na končnih členkih, sežejo na srednjo motnosvetlo ploskev in zgrabijo nekaj mehkega in vlažnega. Ko nesejo k ustom, pred njimi malo postojijo, pomaknejo bliže k odprtini nosa in se šele potem z vsem, kar nosijo, pogreznejo v trizobo odprtino, ki se naglo, ko prsti še niti prav niso zunaj, glasno zapre. Ko imajo žvekavke tam zgoraj veliko dela, da se vse obrazne mišice pretresajo in spreminjajo obliko obraza – ki poplesuje vse od oglato dratene do nerazpoznavno razdruzgane posebno v svojem spodnjem delu, kjer se brada tako pogreza v lobanjo, da ima potem preveč mogočega prostora za ven, v goltanec in prsi – že grejo novi prsti tja čez, do nasprotnega roba mize, in zgrabijo nekaj brezšumnega. Tam zgoraj potem stresajo to v usta, in kot da se jih to vlažno in kepasto oprijemlje, se celo med sabo pomencajo in potem podrsajo tudi po spodnjih dlesnih. Ampak zelo naglo in nepočakano koj sežejo spet tja čez in grabijo, da celo nekaj zašušti in vlažno zašumi. V rokah se blešči nekaj svetlega, dolgega in mogoče čez in čez kovinskega. Obe roki potem to reč neseta čisto pred oči, da je prav mogoče videti, da so prav nič počrnele trizobe vilice. Potem samo desnica sune z njimi navzdol približno na sredini mize, da topo zabobni, vendar obe reči, roka in vilice, sploh ne odskočita, se ne odbijeta. Za nekaj časov ostaneta tam spodaj kot pogreznjeni in zabodeni v nekaj mehkega in prebodljivega. Po teh časih pa obe neseta gor proti velikemu lestencu in glavi, ki se zelo nagiba naprej, nekakšno težo zgneteno, ki visi tudi malo navzdol raz roglje. Tam zgoraj potem poprime samo desnica, da pride leva dlan kot skodelica ali krožniček pod svetlo orodje in sluzasto nabodeno snov. Skloni se še bolj, da vse ujame, da ne gre nič po zlu. Čeljusti se odpirajo in zapirajo. Ko so potem samo zaprte, samo še meljejo, da iz tega mletja prihaja tudi hrsteč glas, ki je malo razmehčan z glasom pretakajoče se sline, razprti roki in trizobe vilice pa so v zraku ob sencih, kot da čakajo. Vse roke so potem brez orodja spodaj, hlastno brskajo kot po kakšnem kupu, dokler zvonko ne zazvoni, kot to zna zazveneti dvoje takšnih stekel. – Čas se razlomi, vse se umiri, roki sta lepo zloženi, ena zraven druge na ravni dolgolasi površini zelene mize. Kot da je ves čas poprej tekel samo zaradi te drobne pike na koncu časa, ko se v sebi vse izpolni, ko zvonko zazveni dvoje stekel. Zdaj je namreč tako, da sta roki vzporedno položeni ena zraven druge in nič več ne hlastata in nič več ne brskata, samo katerikrat se mirno, brezgrajno skladno skleneta okoli male ovalne reči in jo zlagoma neseta malo bolj nazaj proti naslonjaču rumenega fotelja, kjer je zelo podolgovata glava sklonjena v goltanec in v ključnici. Nekakšen drug čas potem teče od tu naprej, da je svetlobe tam notri v peči zmeraj več, kot da je zunaj pričel vleči takšen veter, ki potem naredi večji ogenj. Zato je tudi svetilnost pahljače, ki gre poševno nad mizo, zmeraj večja in njeni valovi udarjajo tudi navpično navzdol, na človeka in reči na nji. Zdaj je mogoče videti, da se lobanja še zmeraj sveti, vendar nima nobenih potokov niti srag niti kapelj. Na velikem, belem slaščičarskem pladnju ni nobene rjave slaščice. Zelena, odmašena steklenica nima črne etikete črnega merlota. Je rezina rženega kruha na skrajnem robu mize, da krožnik visi že malo čez. Ni zelenih kumaric. Tam ob steklenici ni nobenih kolesc zimske salame. Obložek nima podstavka ali krožnička. Ni majoneze. Ni solnice. Gnjat nima barve. Zraven trizobih vilic ni nobenega noža. Ob steklenici ni nobene mokre, temne pege, da bi se potem sušila. Ni belih žemelj. Levo oko počasi zre čez, v steno, vendar ne sije in nima pike pogleda.
V peti sobi, iz katere se je še ob 17. uri kazala črta elektrike pod visokimi rumenimi vrati, ki pa je zdaj temačna, dolgo stoji pred nizko pečjo v kotu in gleda dol, vendar tako, kot da je visoko zgoraj in da je pod in vse tisto na njem nizko spodaj. Tudi glave ne upogne. V rokah ima takšno dolgo grebljico, ki potem izbezava pepel. Ne visi pa z roko navzdol. Pest ob boku jo trdo stiska, da je vodoravno naprej in štrli kot kakšna sulica. Mrakoba je srednje gosta in celo za odtenek vijoličasta, kot da so tam zunaj, na nasprotnih hišah, takšne barve in potem skozi dvoje visokih oken odsevajo sem noter in barvajo zaprti zrak. Potem se zgane, najprej malo obotavljivo, potem pa kar sunkovito in brcne v neko reč tam na tleh. Iz te reči potem ne pride noben pravi glas ali zven, ki nastane katerikrat, ko trdi čevelj brcne v les ali v kaj kovinskega ali v kaj steklenega ali v kaj zidanega ali v kaj kamnitega. Gor do ušes pride mogoče samo nekakšen top vzduh, ki potem tudi brez vsakega odmeva naglo ponikne v mrakobnem vijoličastem zraku. Še gleda navzdol, kot da mogoče kaj misli ali čaka. Potem sunkovito odvrže grebljico tja na desno, trdo in napeto vzdigne obraz navzgor, v strop, da se obračavki glave in vratne mišice zalesketajo v svoji desetkrat čezmerni napetosti in da se spodnja čeljust razgali vse do dlesni in lepljive sline, spodaj pa z zaletom in vso močjo spet sune v tisto reč. Ko je tako ves obraz še zmeraj razpet v strop, še brca in rjove o mater božja, o jaz, o trpljenju in vlačenju gor in dol, o prekletem delu, o času, ki ga ni, o drugih, o naslanjanju na šank, o kurbah, o nikoli tega ušivega konca, o vseh do preklete črvive smrti, o bandi, o huliganih in vse o njihovih nesramnih, našpičenih, smrdljivih, idiotskih, joškatih, o nikoli zadosti prefukanih, o kurjenje, ki vse požira, o letih, o prekletem kurjenju in garanju ki da sicer ugasne. Ko rjove, še in še brca in krili z rokami. Potem pa, ko vse to že pojenjuje, čeprav se po glasnosti lahko zdi, kot da narašča, kot da je tista nepremakljiva zgornja meja še daleč, v svoji ihtavi naglici pobere grebljico, zamahne z njo in tudi z drugo roko že tam pri vratih proti globini celega visokega prostora, se požene ven in strašno zaloputne vrata za sabo. Ko je še v zaletu, v takšnem razvnetem in nabreklem času za naprej, se mahoma ustavi in strmo požene očesi in uhlja vzdolž hodnika proti verandi in vrhu stopnišča. V donečem odmevu zaloputnjenih vrat je mogoče slišati noge, ki tečejo tja proti izhodu in v gostem mraku, ki ga ne seka nobena elektrika, je mogoče zaznati nekakšno gibčno in urno senco, ki teče tja proti izhodu. Bivši brat Romuald zdaj skoraj spuščeno vdahne, prikima in se zareži, da ta strup, ki pride potem ven iz pljuč kot kakšna metla, odpahne mimo ozračje tam ob verandi na vrhu stopnišča.
V sedmi sobi – kjer je tudi temno in ni odprto nobeno okno, da bi bil kakšen prepih ali da bi potem prihajal noter val zvokov s stare Konjske ulice, ki je tam spodaj in je tako nabrekla od glasov in različnih gibanj naglega srednjega sloja – kar z nogo odpahne vrata, gre premočrtno in z dolgim korakom v kot, kjer je peč, spusti na tla vedro in grebljico, da nekaj kosov velenjskega premoga odskoči po tleh. Domala presenečeno reče: »Ja, ta je pa oljnata.« Potem nese roko na usta in tenke brke, kot da lovi kakšno misel, in se ozira. Čez čas se napoti k veliki mizi pri oknih. Od blizu pogleda na veliko pisalno mizo, gre na drugo stran in se spusti v široki stol z naslonki. Skloni se navzdol, in tja, kamor nemara pozorno gleda, prinese tudi vse prste, da grejo potem spod in vlečejo ven in se naprezajo, vendar se nič ne odpre. Samo vezi ali pa mogoče kar deske, ki sestavljajo mizo, malo zaškripljejo. Potem naglo preskuša predale vse do tal, dokler se najnižji ne odpre. Ven potegne čevlje, si jih nese k očem in jih obrača, da nemara vidi z vseh strani. Oslini prst in potegne z njim po lakasti kapici, da se zasveti, in lahko celo vidi, kako to gladko usnje prav nič ne vpija vlage, kako vse odbija, in je celo v tem novembrskem mraku, ki vse požira, kaj lahko zaznati, kako neporozno je. Ko se zareži, da sikne tudi, malo sline mimo treh rumenih zob, in se prvi hip tudi požene nazaj v naslonjalo, položi oba čevlja na tla, sezuje svoje visoko in oglato obuvalo in si natakne te, skoraj nove, spredaj prekrite s črno lakasto kapico, ki se potem, celo tam spodaj v še večji temi pod mizo še kar lesketajo. Dolgo desnico v oprijetem sivozelenem in najbrž toplem rokavu vzdigne zlagoma visoko gor, potem pa udari po ploskvi mize, da nekatere manjše reči na njej kar odskočijo. Obrvi se izbočijo navzgor in oči grejo strmo v prostor nasproti mize, kjer je manjša klubska mizica in ob njej navaden lesen stol. Potem še zmeraj gleda tja, celo malo odpre usta in se nagne bolj tja in naprej, kot da posluša kakšne glasove, ki naj bi prihajali tam z navadnega stola, in čez čas udari tudi z levico. Ampak zdaj ne gleda več tja, marveč se ves obraz sunkovito spusti dol, k tenkim prsim, začetku trebuha in robu mize, kjer je potem srednji predal. Mogoče je bilo pod ploskovitim udarcem roke slišati tam spodaj tudi kakšen drug pok, pok peresa ali napete kovine. Z obema rokama seže spod, in zdaj s skoraj brezšumno in drsečo lahkoto izvleče predal, da lahko od blizu in več časov zre v njegovo notranjost. Nekakšno svetlo mapo položi predse na mizo, jo odpre, da zašumi papir in se spet strmo s pogledom vrne v prostor pred seboj, kjer je mala miza in navaden stol, ki je obrnjen sem, proti veliki in višji pisalni mizi. Potem se nagne bolj naprej in zasuče tudi obraz proti oknom, da je školjka desnega uhlja naravnana naravnost proti mali in nižji mizi in lesenemu stolu za njo. Potem odkimava, in ko bolj odrezano odkima, vrne obraz spet sem, k obema mizama in reče v ta nepomični zrak o ja, o seveda, o še kaj in te reči. Tudi si prične čez hip ali dva prikimavati in gre z desnico v mehki sprednji vrat, pod Adamovo jabolko, in izvija ven dolge vratne mišice in obračavki, kot da je tam kakšna zadrgnjena kravata temno modre barve z belimi pikami, ne pa kar siva hodnična srajca celo brez ovratnika. Čez čas zamahne z roko in se spet nagne v predal –v katerem potem nekatere reči šumijo in celo malo ropotajo. Dve mali in svetli reči sta potem na mizi ob mapi kot dva zlata manšetna gumba. Napravica z lesenim podstavkom, ki jo roke prinesejo k knjižni opori ob desnem robu mize, je kot kakšen manjši barometer. Nekaj z vzvodi in šipicami je takšno, kot da bi bila očala. Ko pride na dan tudi trdi in zaobljeni tok, je nemara vse jasno, da lahko vsaj za hip vse opusti in si natakne očala globoko na nos in kot mimogrede pogleda tja čez, kjer je manjša miza s stolom. Manjša in podolgovata škatla je nesorazmerno težka. Ko jo odpre in gleda noter, je tako, kot da bi bila v njeni notranjosti cela kolekcija ronsonov iz Anglije. Porine jo k namizni svetilki tam na koncu. S šopom papirjev, kot da bi bila kakšna pisma, in z enim večjim papirjem, kot da bi bilo kakšno večje pismo, potem pomaha tja v prostor pred seboj. Nekaj okroglega, iz česar visi nekakšen obesek, zasuče proti oknu in potegne v višini pogleda tudi nekaj, kot da bi bilo notri zvito pero metra. Tri male škatlice, ki imajo velikost kot škatlice igralnih kart, dolgo ogleduje, jih nato vrže spet noter, zmečlje tudi vse druge reči noter in zasune predal.
Kot na hoduljah visoko nad tlemi in zaletavo naglo se napoti v visoko šesto sobo, ki ima peč prav ob oknih na širšo, glasnejšo Prešernovo ulico tam spodaj, v kateri se tarejo razni sloji – čeprav nazadnje ostane spet samo masivni srednji sloj, ki vse požre in pomendra – in pokajo in cvilijo prebiti mehurji, da so potem nekatere roke v zraku. Nosi dvoje praznih veder, ki jih vrže ob peči na tla, da vse zaropota, da tudi ročaja potem naredita še en pločevinast pok, ko še enkrat udarita dol. Peč je Emo in mrzla. Spredaj je skoraj rumena kot visoka vrata pri vhodu, na vrhu pa kovinsko rjava. Obe barvi sta gotovo vžgani, ker sicer pokata in se luščita. Šipica spredaj je temna in mrzla, in na vrhu ali kje na strani ni nobene posode z vodo, da bi potem vlažila zrak, ko se zgreje. Za težko taljivo šipico je siv pepel brez vsakršnega tlenja spodaj ali motno rdeče barve, tako da ga celo z rokama lahko grabi v nagnjeno vedro spodaj pod vratci. Ko ga odnese tja nekam zad v temo temnega hodnika, se vrne z enim vedrom drobnih polen in z enim zvrhano polnim velenjskega premoga. Ko tako nese – niti malo upognjen naprej – se sveti tam zgoraj na lobanji nekaj kapelj, zadaj pa čez hlače visi siva srajca in malo plapola kot kakšna zastava. Koš za smeti prime za robova in ga tam ob peči povezne. Tudi z roko udari po dnu, da šibje malo zaškriplje. In pogleda od strani skozi špranje. Potem ga spet vzdigne – prsi se zlomljeno in samo s konicami in končnimi členki oglato oklepajo kite tesno spletenega šibja na robu, da črne kocine posebno s prvih členkov naježeno štrlijo v mrak in proti pepelu tam za odprtimi vratci – in nekajkrat butne z njim ob peč, da padeta ven dve kepi ali oglati žogi zmečkanega papirja. Ko tako košara sploh ni prazna, jo postavi na rob mize in z rokama trga ven različne papirje, ki so natlačeni in stisnjeni, kot da je bila delovna stiskalnica v preteklem, dopoldanskem času zelo večtonska. Ves ta kup tudi raznobarvnih, različno težkih in na različne načine zmečkanih papirjev s črkami in nekaterimi žigi vred je potem tam notri v mrzli peči namesto poprejšnjega pepela. Povrh pridejo mala polena, ki so zložena v malo bukovo piramido. Vžigalica naredi v hipu iz papirja potem takšen velik ogenj, da sence zaplešejo in da se po zidovih vse premika in pretaka in da svetloba, ko gre iz peči na stene, kot mimogrede osvetli tudi reči v prostoru, da se marsikaj lahko vidi, če se oko že razprši in zažene počez in v globino. Tako se malo odmakne, ko je še zmeraj obrnjen tja, da lahko vidi ogenj, ne pa odseve, in se še zmeraj malo odmika, ko zadene ob drugo mizo. Roko zadaj položi na rob in jo potem tipaje pomika proti sredini, ko še zmeraj gleda ogenj, ki tam spredaj prasketa navzgor in hrupno požira mrakobni zrak, dokler prsti ne zadenejo ob sivo glineno vazo, da nemara mora pustiti papirje in ogenj kar tam in se nagniti ali vsaj pogledati sem dol. Potem gre z obema rokama tipaje in skoraj občutljivo po žgani glini navzgor, kjer poganja ven svetla in razcvetela vrtnica s temno zelenimi, mesnatimi listi. Ko jo potegne ven in jo nese navzgor, da kapljajo kaplje po podkladi in potem po gladkem lesu glasno kot iz kakšne težke vode, že obrne hrbet in sivo srajco, ki visi zadaj čez široke hlače, papirnatemu ognju, ki s svojimi zublji celo narašča. Zdaj nemara lahko vidi, kako tenko rumena je in kako so listki razcveteni in narazen, da je cvet samo še malo, samo še v sredini v krogli, vsi drugi cvetni listi, vsi naokrog pa se raztezajo narazen in se domala vihajo navzdol. Z mokrima rokama, kot da mogoče ni nobenih trnov na dolgem stebelcu in na tankih pecljih stranskih listov, jo zgrabi, v pest oklene čisto zgornji del stebelca, in drugi, daljši del mokro odlomi in odtrga. Potem si cvet s kratkim pecljem zatakne v grobo volno brezrokavnika na levih prsih. Ko si ga potem tudi naravna v zelo navpično lego, se spet obrne proti peči in lahko vidi, kako je zdaj papir ves v pepelu, samo na nekaterih mestih je še mogoče videti kakšno črtico tlenja ali ostanka plamena, mala piramida zgoraj pa se niti ne smodi niti ne kadi. Zelo nestrpno in mogoče celo jezno se požene ven, izgine v mali niši zraven arhiva, in se hip nato spet pokaže zunaj z zeleno steklenico, ki je zamašena z dolgim plutovinastim zamaškom. Oba – človek in steklenica – kar zletita tja noter, kjer potem bivši brat Romuald zlije ogromno steklenice tja noter, da se sliši celo klokotanje in namakanje male piramide v notranjosti. Siva hodnična srajca je zdaj tudi na trebuhu zunaj, venec las na robu lobanje se zdi razpršen tudi po temenu, in mogoče v kakšnem besu ali pa mogoče samo v nagli, nepočakani vnemi zdaj žarita obe očesi, tudi desno, skoraj venomer domala prekrito in stisnjeno. Roki v tesnem oklepu zimske maje kar švigata naprej in nazaj, ko delata te reči, ko se potem oglasi vžigalica in potem iskra malega žvepla in potem ogenj in potem grozno velik plamen, ki butne grozno ven, da je potem vse to ena sama velika svetloba, da tudi zasmrdi po žveplu in bencinu. S črnima rokama na počrneli glavi se zapodi ven in tuli. Ko si menca tam zunaj obraz, cepeta in potem kriči o več rečeh hkrati, in ko si otira črno skorjo z obraza in lobanje in je malo celo kot kakšen človek iz kakšne Kopajkošare, mogoče prvi hip niti ne vidi, da sta tam – na malo svetlejšem vrhu stopnišča, ki dobiva več večerne in novembrske svetlobe, kot jo ima ves podolžni hodnik, skozi odprta vrata verande – dve pokončni senci, ki tam stojita in včasih vzdigujeta po eno roko in si mogoče ne upata naprej. Malo pozneje, čez nekaj hipov, se mogoče zazdi, da se skozi manj naglo cepetanje in bolj nesklenjeno kričanje vendarle tam ustavlja, kot da se zlagoma lepi na kakšno magnetno piko. Tako mogoče vidi, kako sta tam neodločna Tilka v rjavem krilcu iz teksona in velika in oranžna Magda iz Bitenj, ki ima najbolj vitke gležnje na vsej zemlji in stoji z njimi malo ven spodvito, bolj na zunanjem robu stopala kot kakšna zablodela Indijanka. Obrnjeni sta sem in katerikrat pokažeta s prsti po zraku kot s prsti po pisalnem stroju tja proti koncu hodnika, kjer so potem sobe s pisalnimi stroji. Za njunima nestrumnima hrbtoma so vrata verande odprta in skoznje prihaja rahli val novembrskega večera, nad njim, pod njim in v njem samem pa se širi in bobni pogubni, napeti in visoki val Belle Belinde, da je tam od zadaj mogoče kot kakšen njun nosilni steber.
