V jeziku hiša, v času sloji stanja, v koščenem mrazu mehka rokavica, v očesu zrenje, v olju mirovanja biserovina, zrak napet od klica.
V spomin, v orehovino utrt sijaj, minevanje neznanega v kristalu, v domačem vonju pokopan smehljaj, solze odsotnosti, smrt v ogledalu.
Tinktura hladnih zvezd, zeleni volk, v prosojno fiziko zavrtan vid, kot lesne letnice zgoščeni molk.
Pečatna rezba, v pomnjenju odtis, v pavjo pahljačo razprostrti svit na robu, kdo je mrtev, v zrak ulit?
