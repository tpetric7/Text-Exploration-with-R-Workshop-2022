Takih duš, kot je bil nekdaj Fabricius, na svetu ni veliko. Tako dobrohotno dobronamernih in človečansko dobrodušnih namreč. Nič drugega, samo majčkeno je hotel kdaj pa kdaj izsiliti nekaj smeha iz ljudi.
Zategadelj je z nepoznano neutrudnostjo prevračal kupe potemnelih časnikov in neusmiljeno natančno slovenil dan za dnem tuje vice. Najrajši je imel pač francoske. Sprva je še imel nekaj sreče in ugleda tudi, pa mu je znani domači ježevec včasih objavil kakšnega.
Ne iz zlobnosti, temveč zgolj iz radovednosti in dobre volje je slavni Fabricius po izidih svojih prevodov vselej postopal za ogli, posedal po kavarnah ali pa se sprehajal po ulicah ter z ostrim očesom škilil ljudem v obraz, kako njegovi vici delujejo nanje.
Najprej si je dopovedoval, da se vara, da pač ljudje ne prebirajo humorističnih strani ob pravem času in pravem razpoloženju. Zakaj opazil je namreč, da ostajajo neodzivni, ali da celo kisajo obraze in daljšajo nosove.
Poskusil je z metodo aktivne soudeležbe avtorja v prodajanju – sam je dosledno govoril posredovanje – svojih umetnin. Sledil je ljudem, čisto neopazno se jim je približal za hrbet in jim s prstom kazal svoje prevode, začel je celo obračati strani in od časa do časa sam prebral kakšnega naglas.
Potem je nepriznani Fabricius nenadoma izbruhnil, v vsej svoji dobroljivosti ni mogel več prenašati take banalne neodzivnosti. Prinesel je v kavarno cel kup najnovejših izvodov ježevca, jih začel mašiti ljudem za srajce, pa v usta in ženskam za dekolteje. Vznemirjenje je prerastlo v vpitje, vpitje v pretep, in na koncu je Fabricius obležal v prahu na tleh, pobit idejno in telesno, s strašnim pesimizmom v srcu in skoraj brez zob v ustih.
Začele so padati na njegovo glavo nesreča za nesrečo; vse zaradi izbitih zob.
Toliko so ga prej vendarle upoštevali, da je imel odmerjen svoj oguljen stol v nekakšnem delavskem svetu. Na prvi seji po aktivnem zavzetju za svojo umetnost ga je moral zamenjati. Govorili so o pomembnih stvareh kolektiva, recimo o spremembi statuta. Vsi so bili zanj, pa povprašajo še Fabricija:
– Kaj pa ti, tovariš, misliš?
– Si za?
– Si proti?
Fabricius ne more s svojimi opustošenimi usti ničesar. Sram ga je. Skozi špranje spravi samo nekakšno mrmranje.
– Ti, tovariš, torej ne misliš tako?
– Nisi za!
– Si proti!
– Premisli in pazi na svoje nebesede!
Ko so govorili o strahotnih uspehih podjetja, so se veselili in smejali na vsa usta.
– Tovariš Fabricius, pravi vodilni, ti se menda ne veseliš z nami, kaj?
– Nisi za!
– Nisi proti!
– Premisli in pazi na svoj nesmeh!
Zmaknili so mu stol, moral je, kakor so govorili, napredovati nekaj stopnic niže.
Neznansko žalosten je bil zategadelj Fabricius. Saj je vendar s tovariši. Kmalu bo dobil nove zobe, potem bo spet bolje. še bolje, saj bo dobil zlate zobe.
– Zlate zobe? pravi socialna.
– Čisto mogoče, reče zobar, le sami si preskrbite zlato, saj imate gotovo kakega znanca kje. To je prvič ceneje, drugič pa ga pri nas težko dobimo.
In spet je seja upravnih ljudi.
– Slišali smo, tovariš Fabricius, da si dobil zlato.
– Po nečisti poti!
– Daj ga nam!
Dal je zlato.
– Mogoče je tako tudi prav. Družba ga potrebuje, si misli.
Potem je moral v arest.
Ko se je vračal, je moral nositi tudi že očala. Taka iz celuloida. Star in siv je bil, popolnoma nespoznavnega obraza, pripravljenega na smeh in jok hkrati.
Sredi belega dne je okamenel na oglu glavne ulice. Prišel je prvi mimo raztrgan paglavec in potegnil podenj velike okorne črke INRI.
Dolga vrsta iz podjetja je na drogu prinesla zlate zobe in mu jih obesila okoli vratu. Tekle so solze.
Stari Fabricius. Kdo bo slovenil francoske vice zdaj? Odšel si na višje mesto: enim si bog, drugim simbol kulta. Zato si Fabricissimus.
Imel si ostre zobe. Zobje so hinavski, grizejo samo druge, sebe pa ne.
Veš!!
Vo-man
