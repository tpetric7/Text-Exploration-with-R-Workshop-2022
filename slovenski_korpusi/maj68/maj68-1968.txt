tedaj opravičeni s tem, ko bodo oddali svojo štafetno palico naprej. Bolničar se je zasukal na peti, da bi stekel za nosili in nosači. Sredi okreta mu je telo preparala strahovita bolečina in ga zbila po tleh. Nekaj trenutkov si je jasno in preprosto domišljal, da je mrtev. Kajti tema ga je ovila, čutil pa ni ničesar več, nobene bolečine, nobene vlažne oktobrske prsti in nobenega ščegetanja mokrih, kratko pristriženih travnih bilk. Potem pa mu je bilo jasno, da cogito, ergo sum, s to mislijo pa sta prišla kot svetloba tudi bolečina in ščegetanje travnih resic. Skušal se je postaviti na noge, pa ga je hud zbodljaj bolečine v križu spet prevrnil na obraz. Bolečina pa zdaj ni hotela kar popustiti, zavest pa ni hotela utoniti v temi. Bolečina se je kar stopnjevala in bilo je jasno, da ne bo ponehala kar tako. Ker je bila zdaj bolečina že več kot neznosna, se je bolničar krčevito zagrizel v travice in jih pulil in mulil in žvečil. Ko je pospravil s površine enega kvadratnega decimetra vso floro, se je zagrizel v golo prst. Dejstvo, da ima okolica Ljubljane ilovnato-peščeno prst, je prišlo z vso surovostjo na dan med bolničarjevimi zobmi: škripalo je in hreščalo, drobilo se je kamenje, krušili zobje, da so nove bolečine prevpile ono prvo, bile so kratke eksplozije bolečine, ki so takoj zamrle, a bilo jih je toliko, da so se prelivale med sabo v trajajoč venec bolečine. Potem je vse skupaj vendarle postalo stalnica, da je s tem postalo normalno in v tem znosno. Bolničar je zašepetal: »Preklete kurbe pasje, to mi bojo plačali.« Skoncentriral je vso preostalo energijo, da bi lociral poglavitni vir bolečine. Potem je premišljeval o zadevi, da mu je »oni šintar zlomil medenico«.
Bolničar je poznal tozadevne zlome, in prav ob misli na to grozoto mu je postalo slabo, da mu je želodec kar utripal, požiralnik kar valovil, kot kakšna meduza. Najprej je bruhal malo krvi, potem je bruhal malo krvi, malo žolča, malo kisline, malo trave, malo prsti in malo nerazločnih stvari.
S temi zlomi je tako, da se del medenice, kjer je ostri prelom, zasuče noter v trebušno votlino, a s tem še ni nujno, da je ostri rob že storil kakšno škodo, morda da bi razrezal debelo črevo ali jetra ali tako, je pa nujno, da se bo to zgodilo mogoče že naslednji trenutek, če ne obmiruje, kot se je bil znašel na tleh.
Nekoč je neko žensko zbil avtomobil. Udarec ji je zlomil medenico kar na dveh mestih. Ženska sprva od prestanega strahu ni čutila nobenih bolečin. Zato je čakajoč na milico in rešilca kar malo postopala okoli in si pri vozniku avta, ki jo je zbil, celo izprosila cigareto. Sprehajala se je gor in dol in ker je bila mlada in lepa, voznik pa rasik dedec, prav njen tip, je močno vrtela z boki sem in tje po cesti. Ko je prispel rešilec, si je bolničar (prav isti) sprva mislil, da gre za neokusno potegavščino, saj na asfaltu ni bilo nikjer daleč okoli nobenega razmesarjenega in krvavega telesa in luž krvi in razmetanih možgan in črev, kot je to navada pri tovrstnih nesrečah. Ponesrečenka je počasi privrtela z boki do rešilca, med hojo je odvrgla ogorek in stopila k njenemu tipu, ki je bled ko stena slonel na obcestnem drevesu, za kak hipec se je ustavila, toliko, da je pobožala prestrašenega voznika po ustnicah in dahnila vanj, da naj si ne žene k srcu, saj da ni on nič kriv, poleg tega pa njej sploh ni nič hudega. Možakar se ji je hvaležno nasmehnil, pri tem pa je začutil, da se je skratka neodoljivo zaljubil v to pogumno in trdno žensko hladne narave in hladne lepote. Ženska je uvidela svojo zmago, počasi je stopila k bolničarju, da je ponovila prejšnje zagotovilo možakarju, da ji sploh nič ni. Bolničar je rekel: »Poglejte, kaj pa tole?« Pokazal je dol k ženskinim nogam. Pogledala je tudi sama in tedaj je zavreščala od bolečine. Kri ji je namreč počasi tekla kot dve vrvici po notranjih straneh nog na tla, kjer se je zbirala v čedno lužico. Gotovo bi se zgrudila, če je bolničar ne bi vajeno podprl in hitro položil na nosila v rešilcu. Med vožnjo ji je nudil prvo pomoč; dvignil je krilo, pas za nogavice in hlačke pa previdno slekel; sprva je bil mislil, da gre za poškodbo zunanjih spolovil, zdaj pa se je izkazalo, da gre z notranjo poškodbo … ob tem pa je vsak bolničar, zlasti pa še med vožnjo, brez moči. Ženski je dal kisikovo masko, a brž ko se je osvestila, jo je bolečina znova vrgla v nezavest. Kri je pa še kar naprej curkoma lila iz vagine; kirurg mu je pozneje povedal, da se ima ponesrečenka za življenje zahvaliti le hitremu ukrepanju, voznikovi spretni nagli vožnji, zlasti pa bolničarjevi prisebnosti, da je takoj ugotovil, da gre za notranjo poškodbo spolovil, s čimer se je znal obrniti na pravi naslov.
Kaj pa se je s to žensko zgodilo?
Ko je torej koketno vrtela z boki (medenico) cele pol ure gor in dol po cesti, sta ji dva kot skalpel ostra robova zlomljene medenice, obrnjena v trebušno votlino, dobesedno odrezala oba jajčnika, levega in desnega z jajcevodema vred, od maternice, tako da se je kri stekala v maternico, od tod pa seveda naprej, kot čišča namreč; to je pokazala operacija.
Ženska je izgubila poldrugi liter krvi, seveda pa tudi oba jajčnika. Možakar – udeleženec nesreče – je prispel na kliniko kake pol ure po prvi operaciji. Ker je bil izobražen človek, je ob krvi na cesti takoj vedel, da bo nesrečnica potrebna transfuzije. Tudi je že bil pri vojakih, da je svojo krvno grupo poznal na pamet, mimo tega pa je bila ista zapisana tudi v vojaški knjižici, ki jo je imel slučajno pri sebi. Hitro testiranje krvi ponesrečenke je dalo glede na skupino voznikove krvi pozitiven rezultat, tako da je bila možna direktna transfuzija voznik-ponesrečenka. Čeprav so mu zdravniki odsvetovali, je možakar vztrajal pri tem, da odda kar poldrugi liter svoje krvi; zdravniki so bili nepopustljivi, da so možne zelo hude komplikacije že pri izgubi enega litra krvi; vdali so se šele potem, ko je voznik podpisal narekovano izjavo, češ da se čuti krivega za nesrečo in da je zdaj edino, kar mu more oprati obraz pred ljudmi in zlasti pred ponesrečenko samo, takšno dejanje. Seveda pa so imeli prav zdravniki, ne možakarjev slepi ponos. Ko je oddal tisti poldrugi liter krvi, mu je pričelo brenčati po glavi, a, spet iz ponosa, tega ni maral omeniti; šele ko je vstal z ležišča in si popravljal rokav, šele ko je storil dva koraka, se je izkazalo, da je njegovo telo sicer zelo močno, moško, a še zdaleč ne tako, kot njegov duh, volja. Kot pokošen se je zgrudil med vrati. Vse v vsem: tako je bil rezultat tega ponosa tak, da so tudi njega obdržali v bolnici. Možakar je ob najizdatnejši hrani peti dan že vstal in se sprehodil po sobi, telo je očitno že nadomestilo kakšen del oddane krvi, a za vsak primer je vseeno moral ostati tu še dva dni. Zdaj, ko je mogel sam hoditi, seveda ni kar gledal v strop in zrak. Glavna sestra je občudovala njegovo voljo, poštenje in značaj sploh, in iz te naklonjenosti si je možakar skoval obisk pri ponesrečenki; znano je, da se bolniki oziroma pacienti ne smejo kar tako sprehajati po oddelkih in tujih sobah. Ženska je bila še vedno slabotna. Možakar je nemo obstal pri vznožju njene postelje. Dolgo sta se gledala, pogleda sta bila topla, žametna, ljubeča. Možakar je zašepetal, ali mu bo mogla kdaj v življenju odpustiti to grdo nesrečo. Zaprla je oči, nasmehnila se je, kot da ji je zdaj odleglo vse hudo. Gotovo jo je stalo brezmejnega napora, da je čisto malo, komaj opazno dvakrat pokimala. Potem je spet odprla oči, bledica njenega obraza je bila aristokratsko lepa in nežna, oči so bile vlažne. Utrnila se je solza, malo počakala v kotičku med dolgimi temnimi trepalnicami, potem je spolzela prek senca na blazino in za njo je na belem žametu kože ostala svetla sled. Možakar je stopil k zglavju, stegnil roko in mehko in ljubeče obrisal mokro sled; potem se je naglo sklonil, vroče poljubil hladno čelo, se strumno zravnal in hitro stopil do vrat in naprej, ne da bi še kaj pogledal nazaj.
Tudi bolničarju se je utrnila solza. Zakaj?
Ženska je čez nekaj mesecev okrevala, možakar jo je prihajal medtem obiskovat sleherni dan, prinašal je rože in rože in še rože, mimo vseh tistih majhnih neumnih sladkarij in takih otročarij, ki se jih nosi bolnikom. Po njenem okrevanju sta se že čez nekaj dni vzela.
Kaj pa ženska, je ozdravela popolnoma?
Ne, to ne, to pač ne. Toda ljubezen gre preko tega.
Da gre ljubezen preko otrok, potomstva?
Kdo pa to pravi. Rečeno je le, da ženska poslej seveda ni več proizvajala jajčec, ker jajčnikov ni več imela. To pa še ne pomeni, da sta mlada zakonca obsojena na življenje brez smotra, inkarnacije. Kadar si bosta zaželela potomstvo, bosta imela dosti izbire: stopila bosta v sirotišnico in si tam izbrala dojenčka, ki jima bo najbolj pogodu, brez primere bolj verjetno pa je, da se bosta odločila za otroka, ki ga bo nosila in rodila žena.
Kako, brez jajčnikov?
Kajpada. Z možakarjevim semenom umetno oplojeno jajčece XY ženske bodo nastanili v ženini maternici. Tam se bo oplojeno jajčece lepo razvijalo naprej, tako kot je to normalno z oplojenimi jajčeci že od pamtiveka.
»Daj že vstani, no,« so klicali od rešilnega voza, bojda so bolničarjevo valjanje po travi pripisovali njegovi lenobi.
»Hitro, mudi se …« so priganjali.
»Preklete kurbe šintarske, kaj bo z mano …« je tiho ječal bolničar, premakniti pa se ni upal niti toliko, da bi pogledal, kaj se pri rešilcu godi. Tla so malo zabobnela in že so pritekli do njega štirje intervencijski miličniki z nosili; očitno je šofer zaslutil, da z bolničarjevim zdravjem nekaj ni povsem v redu. V tem se je od rešilnega voza razleglo voznikovo jadikujoče vpitje:
»O ti prekleti idioti, pa saj vi ste res navadni šintarji! …«
Šintarji pa so bili že spet na delu. Vlačili so bolničarja sem in tje po trati, hoteli so ga postaviti na noge, in bolj ko je bolničar jamral, da naj pazijo, da naj ga previdno položijo na nosila, z večjo vnemo so ga intervencijski miličniki skušali postaviti na noge. Bolničar je ob neki posebno izraziti eksploziji bolečine zamrmral:
»Moji jačniki, moji jačniki …«
»A jajca ga bolijo!« so vsi hkrati nekam veselo vzkliknili intervencijski miličniki. »To pa ni hudega, brate, samo kdaj pa kdaj si jih je treba izprazniti,« je rekel eden od četverice.
»Jajčniki, jajčniki, ne jajca …« je v omedlevici bledel bolničar.
»Kakšni jajčniki, jajca, ne pa jajčniki,« se je bil spet eden pripravljen prerekati.
»Čakaj, mogoče pa le ve, saj končno je pa bolničar in se na te stvari spozna,« je rekel drugi.
»Simulant,« je ugotovil tretji.
»Ampak Ciril bo umrl, če ga ne spravimo hitro v bolnico,« je ostro prekinil zdraho četrti intervencijski miličnik.
In so ročno zadegali bolničarja (zdaj je bil v nezavesti in tako ničesar ni čutil) na nosila, potem pa hajd v kasaškem drncu k rešilcu. Šofer je vil roke nad glavo in nad ranjenim dr. Bačnikom:
»Če bo tale še živel, kaj ste počeli z njim, dam glavo stran.« Pri tem je s kazalcem nakazal, kje naj bi šla glava stran.
Šoferjevo jadikovanje je prebudilo bolničarjev profesionalni čut za plemenito dolžnost, hipoma se je s poslednjimi napori utrgal nezavesti in se prevalil na bok, da bi videl, kaj je celo šoferja kot kompletnega laika tako razburilo. Imel je kaj videti! Tudi bi imel za kaj ponovno pasti v nezavest.
»Mene niso ubili, mogoče me niso, ampak tegale ste pa, madona fiks, če ga niste, barabe neumne …« je šepetal.
Intervencijski miličniki pa se niso dosti menili za sitnarjenja, strpali so v rešilca še bolničarja, porinili šoferja za volan in zaloputnili za njim vrata.
Bolničarjeva visoko razvita poklicna zavest pa je bila tu odločilna. Brez pomisleka je postavil na kocko lastno življenje in se vrgel v fanatično reševanje tujega. Ranjenec je že umiral. Nataknil mu je kisikovo masko, čeprav ni verjel, da bo kaj dosti pomagalo. Zajec je tičal drugje: ko je umirajočemu sezul čevlje in slekel hlače, ga je popadla groza, da tega še nikdar. Ves spodnji del telesa je bil temno moder in popolnoma mrzel. Šofer je pogledoval nazaj.
»So pa od hudiča,« je rekel skoz odprto lino, »da ti ga prevežejo, kot da bi bil trebuh noga ali pa roka, če piči kača!«
»Jože ne se hecat, ne se hecat,« je histerično hropel bolničar in na vsak način skušal odstraniti prevezo, »dirkaj, naj kolesa stran padejo, samo dirkaj! …«
Jože je z neprekinjenim zvočnim signalom zdirkal po Prešernovi (tudi s hupo si je skušal pomagati) cca 125 kilometrov na uro.
»Kaj je to,« je naenkrat zakričal.
Pred delavsko menzo in daleč proti Šiški, daleč proti Centru, daleč proti Bežigradu je valovala zbita množica ljudstva.
Ko je Mojmir Stahanović ves pretegnjen in udrtih sivih lic završil delo na svojem delovnem mestu v TVP (tovarna valovite pločevine), se je iz Vegove ulice, tu stoji tovarna, podal proti delavski menzi. Čeprav še zelo mlad, imel jih je kakšnih petindvajset, več gotovo ne, je bil korak nekvalificiranega delavca že zelo utrujen, zamolkel, prašen. Oči so gledale mrzlično. Po naporni drugi izmeni drila pa se je prek zenic plazila senca blaznosti.
Že od daleč mu je padla v oči nenavadna gneča v samem križišču pred delavsko menzo. Potem je slišal vzklike, parole, videl tanke, vojake …
»Klinci huliganski,« je pomislil.
Ustavil se je ob robu gruče. Stopil je na prste.
»Pa zakaj ležijo kar na zemlji,« je pomislil.
Sredi vse zmešnjave je videl stati oficirja. Oficir je nekaj govoril, očitno razlagal.
»Pa kaj je njemu treba, da se bruka,« si je mislil, »on je gospodin, on ima svega i svačega!«
Pritekli so novi ljudje in novi študentje, nekateri so se hoteli prerivati, da bi prišli bolj v osredje, tako se je kdaj pa kdaj kdo obregnil vanj.
»Pa kaj je ovim ljudem,« je pomislil.
Čokat in plečat študent v modri šuškavac-vindjakni in z velikimi zavihanimi muštacami in z zakrivljeno pipo med zobmi ga je že dolgo opazoval. Potem je kar naenkrat pristopil in mu pomolil list papirja, na katerem so bile s pisalnim strojem napisane mnoge besede. Študent je rekel:
»Si ti delavec, tovariš? Na, tole vzemi in prečitaj.«
Stahanović je bil najprej samo začuden. Vzel je papir in malo gledal črke, vendar je umel prebrati samo z velikimi črkami napisano besedo:
POZIV. Potem je pa kar pobesnel:
»Taki huligani hočejo, da mene zajebavaju,« si je mislil.
»Pa šta zajebavaš,« je zakričal na brkača in vrgel vanj v žogico zmečkan papir. »Povej, kaj boš se ti tukaj iz mene zajebaval, če sem ja delavec. Ja sam pošten!«
Študent je jadrno pobral šila in kopita drugam trosit svoje lističe.
»Mrtvu jim majku jebem u grobu,« si je mislil Stahanović in odšel po stopnicah dol v menzo. »Služio sam i ja armiju,« si je dejal, ko je spuščal stopala.
Notri se je težka sopara pretakala med debelimi stebri in lebdela nad mizami pod nizkim stropom, dražljivo je dišalo po slastnih jedačah. Za njim je prišla po stopnišču gruča delavcev, ki jih je sicer sleherni dan srečaval tod.
»Pa zakaj se gurajo,« je pomislil, ko je garderoberka vzela njihove plašče prej kot njegovega, čeprav je sama dobro videla, kdo je prišel prej.
Sedel je k mizi pri drugem stebru, kajti vedno je sedel na najbližje prosto mesto.
Debela plavolaska s črnimi brki je pripeljala mimo voziček s priborom in kruhom.
»Kaj ima za jesti,« je vprašal.
»Vse,« je zavreščala z visokim glasom strežnica.
»Pa daj onda meni,« je rekel, ker se je spomnil, da se včasih reče tako.
»Saj nisva krave skup pasla, drugič se pa najprej spomnite, kaj bi rad, potem pa pridite, ne pa tako zafrkavati!«
»Kdo zajebava, kdo zajebava?«
»Bom poklicala upravnico, če boste grozili,« je vreščala strežnica.
»Pa nisam ja, ja samo kažem, da doneseš onaj meni.«
»Trije meniji so, trije,« je mirneje zavreščala, »dejmo, dejmo, saj niste sami.«
»Ti samo donesi meni,« je malo zbegano menil Stahanović, ker se je zbal, da pravzaprav ne ve, kaj meni v resnici je.
»Dobro, prvi meni je goveja juha, kurji paprikaš-polenta, kompot …«
»Uredu, može, donesi mi taj meni.«
Potem je začel čakati in gledati po navzočih. To ga je malo umirilo, zbudilo mu je tek. Prišel je starejši delavec, velik in močan, s kačketom na glavi in z debelo usnjeno torbo v roki. Torbo je položil na tla kraj mize, se usedel in rekel:
»Prosto to?«
»Može,« je rekel Stahanović.
»Kaj pa danes imajo?« je vprašal došli, medtem ko si je slačil siv površnik in ga obešal na naslonjalo stola.
»Ne vem, bogami, ja sem lepo vprašal, pa je kričala, da če zvat kuharicu,« se je pritožil Stahanović.
Možakar je odmahnil z roko, češ da že sam ve, pa se tu ne da storiti ničesar.
»En pir bom požrl,« je rekel in suho mljasnil z jezikom.
»Pa kaj imajo zunaj enega vraga?« je rekel Stahanović.
Možakar se je ozrl in gledal nazaj. »Kje?« je rekel.
»Pa tamo, vani.«
»Kje?«
»A nič niste videli?«
»Kaj? Ne, nič,« je rekel možakar prizadeto, kot da bi mu Stahanović povedal take stvari, ki se ga tičejo osebno, pa mu jih je nekdo ves čas nalašč prikrival.
»Pa neka buka i galama, huligani, armija, narod …« je rekel Stahanović, zdaj že bolj malomarno, ko je videl, da možakar ve še manj kot on.
»Kako, saj sem šel zdaj mimo,« se je uprl možakar.
»En pir pa ene vampe,« je rekel takoj nato, kajti strežnica je pripeljala Stahanovićev menu št. 1.
»Vampi so zmanjkali,« je rekla strežnica in nalila Stahanoviću juho z rezanci.
»Kaj pa imate potem?«
Strežnica ni hotela takoj odgovoriti, saj je bilo vendar očitno, da nima sto rok; pred Stahanovićev krožnik juhe je postavila krožnik paprikaša in polente.
»No kaj imate, no?«
»Vse,« je zavreščala strežnica.
Možakar se je sklonil nad Stahanovićevo glavno jed in si jo ogledoval čisto od blizu. Potem se je sklonil nazaj in se namrdnil:
»To je ena sama velika kurbarija, tile državni piščanci! To je papir, pa ne meso! Dajte meni eno kranjsko pa krompir pa zelje!«
»Kranjsko, krompir, zelje, pivo, kakšno pivo –«
»– ta veliko flašo!«
»Veliko pivo, še kaj?«
»Ne, samo hitro, grem na šiht, punca,« je rekel možakar in se zasmejal.
Stahanović je medtem ob juhi načel že peti kos kruha. Pojedel ga je zelo hlastno in hitro, v dveh zalogajih k zadnjima dvema žlicama juhe. Ročno je izvršil rokado krožnikov. Potem se je z gnusom ozrl proč.
»Pa šta ova žena donese kukuruz,« je rekel in se zazrl v možakarja po pomoč.
»Jej, jej, polenta je pa ja dobra,« je menil možakar.
»Pa nisam došo ja tu da jedem kukuruz, u Sloveniju.«
»Kaj se boš finega delal, doli v Turčiji še tega nimate,« je bil kar na lepem ranjen možakarjev nacionalni ponos.
»A nemoj tako, druže, nemoj tako!« ga je posvaril Stahanović.
Potem sta obmolčala. Stahanović je premetal polento na izpraznjeni jušni krožnik, v rdečo omako pa je nalomil štiri kose kruha. Možakar je z lačnimi očmi sledil njegovi sleherni kretnji.
»Si lačen, momek?«
»Pa nisam ti ja jeo, čekaj, od pojutrišnjem,« je rekel Stahanović.
Strežnica je spet privozila mimo svoj voziček, postavila pred možakarja oval s kranjsko klobaso, krompirjem v kosih in zeljem ter steklenico piva in kozarec, pred Stahanovića pa je postavila skodelico kompota. Stahanović je rekel:
»Nosi taj kukuruz za krmaču.«
Možakar je rekel:
»Dajte še malo kruha.«
Strežnica je brez besede segla v globok jerbas, ki je visel na vozičku, in vrgla v košarico na mizi kakih osem rezin kruha. Krožnik s polento je jezno postavila k ostalemu umazanemu posodju v spodnjem nadstropju vozička, nakar je tiho in jezno odšla naravnost naprej.
»U, ta je pa huda.« je rekel možakar.
Stahanović je gledal, kako je možakar najprej popil kar iz steklenice nekaj dolgih goltljajev piva: steklenico je previdno postavil na mizo, in med-
Ne zamudite, drugič je na vrsti višek!
