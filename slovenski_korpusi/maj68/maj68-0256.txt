NAČELNA ODLOČITEV
Seja univerzitetnega odbora, na dnevnem redu problemi okrog postavitve transformatorja za študentski tabor v Ankaranu. V bistvo problema je zadel predsednik, rekoč: »Mislim, da se strinjamo, da smo vsi za najboljšo rešitev tega problema! Težava je edino v tem, da ne vemo, katera rešitev je najboljša.«
Glavno je, da se vsi strinjamo, ostalo je malenkost.
ŠE ENA ODLOČITEV
Na seji predsedstva UO ZŠJ so razpravljali o kandidatih za kontaktno štipendijo za St. Gallen. Med prijavljenimi je bil tudi eden od urednikov Tribune. Neki član predsedstva je podprl njegovo prošnjo s krepkim argumentom: »Kar njega pošljimo, nam vsaj dva tedna ne bo delal težav!«
NENADNA GOREČNOST
V zadnjem času se mnogi posamezniki, organi in forumi zanimajo za Tribuno. Pridejo k nam tudi po starejše številke lista. Med take zamudnike uvrščamo tudi CK ZMS, kjer se morajo nekateri najbrž še seznaniti s tem, kar so na konferenci strumno obsodili. – In seveda, da nadomestijo tisto, kar so doslej opuščali in je tako (za)šlo na stranpota.
JUKE-BOX
Pravijo, da imajo na zapadu gangstrske bande nadzor nad igralnimi avtomati in tudi nad glasbenimi avtomati. Z ozirom na izbor plošč in njihove napise imajo takšni tički svoj vpliv tudi v Ljubljani – celo v klubu (kavarni) Naselja.
PREDLOG OLIMPIJI
Na podlagi dragocene izkušnje (košarka 300 din in nogomet 400 din) predlaga eden od gledalcev društveni upravi, da zamenja črno-belo klubsko zastavo za popolnoma črno. Povrhu tega bi lahko pri nogometu spregovorili o odgovornosti tega podjetja za razvedrilo športne publike.
NASELJAŠI, POZOR!
Prepis oglasa z deske v Naselju: lco Brico pozor spomladansko prolepševanje-podšišivanje v VI. bloku (v kopal. I. nad.) ob petkih od 10–15
NAČRTI IN DOSEŽKI, TO STA DVE STVARI!
Na svobodni katedri na ekonomiji smo imeli priliko čuti, da znaša narodni dohodek pri nas toliko kot na švedskem, približno 1100 dolarjev na osebo. Eden od profesorjev taiste fakultete je opomnil predavatelja na morebitno pomoto. Oni pa se je izvlekel, rekoč, da ima takšne podatke od zveznega sekretariata za plan.
PROMETNA VZGOJA
Prometna vzgoja pri nas se konča za voznike z viškom njihove vozniške kariere: z izpitom. Na izpitni vožnji – vsaj v Ljubljani – se mora voznik spoprijeti z brezštevilnimi semaforji, muči se s parkiranjem na majhnem prostoru itd. Pravijo, da vsa reč niti ni tako huda, saj vozijo po mestu, kjer brzina ne sme prekoračiti meje 50 km na uro.
Pred izpitno komisijo pa sploh ne preizkusijo obnašanje voznika pri večjih hitrostih. – Težjih nesreč pa se več pripeti prav pri tem.
ŠPORT V NASELJU
Za športno igrišče v Naselju res ni mogoče reči, da ni popolnoma izkoriščeno. Na njem lahko istočasno vidite: 14 igralcev malega nogometa in dve skupini po 6 košarkarjev. Med njimi vlada bratska sloga. Ne zmenijo se drug za drugega, čeprav so si večkrat v napoto.
