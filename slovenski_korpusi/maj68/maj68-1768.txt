za uvidenje globoka hvala ny. c. n. m.
Sivo, sivo, sivo. Sivo, žalostno, moreče, smrdeče, po gangreni penisa zaudarjajoče. Tako, tako … zobno ščetko vam … Golobčki ljubi moji, jaz Oblouha mrha, človek, z uhljem kot padalo, o moj zaklad, neprekosljivi artist, pesnik čudotvoren, četudi v mladosti nagnjen k onaninarnju, prebivalec št. 0–1–IN tam pa tam, vam hočem zbrano in tesno dopovedati, da mi visite dol, že veste, od kod, vsi skupaj vi, ki niste kakor mi. Ki ste brez padal, in brez vročih sanj, ki imate spolzek stisk rok, ki ste kačje kože, ki imate svoje ženičke vtičnice, ki vam vtikajo v usta žlico s toplo župco, vi pa njim svojo žličko kam drugam, ki ste obešalniki za klobuke in ki hočete na vsak način zvedeti, še kaj več o gospodu Wernerju von Braunu. No prav, tako vam vašega lastnega pogreba pa se obrnite na herr soseda manus poeta Danteja in ga vščipnite v rit, sicer se ne bo zbudil, usrane, pa mu še v mojem imenu povejte, da se neponovljivo sladko z vrha najvišje zgradbe vašega in našega mesta na vso njegovo častitljivost in ugled žoltokljunega prekupčevalca spodobnostjo in pravo mero. Skoll!
Sivo, še bolj sivo, najbolj sivo kot slon. Št. 0–1–IN vam govori vsak večer ob isti uri na isti valovni dolžini. Tu … tututu … tu. Jaz, Oblouhi z dvojnim v (W) v nekaterih tujih jezikih, vam govorim v vašo sivino slonovino, juhično banovino, za pomarančno rezino pa vas obiščem osebno na domu. Obiščeva vas z mojim prijateljem Tičarjem, ki ga še ne poznate, mojstra, genija genitaličnega, tako mi mojega padala, največjega tiča, kar jih je rodila naša ljuba slovenska zemljica. Ki mu je pradeda naredil kanonarski korporal v vojski Nj. veličanstva cesarja Napoleona Bonaparta I. naskrivaj za vodo, lučaj od mlina, ko je ravno čistil svoj kanon, pa je mimogrede prečistil in predrezal še izvir Tičarjevega rodu, domačo hčer Reziko ziziko, takrat še nedolžen, potem pa nič več. Od tistih časov naprej se Tičarjev rod dreza in zeza in nadrezal in nazezal je končno samega velikega Mojstra genitalnika nj. Visokost, Dolgost in Trdnost (pravo slovensko kremenito vam pravim) Tičarja III in prvega, mojega druga in sotrpina, največjega oboževalca, in eksploatatorja mojega uhljatega uhlja padala, s katerim vam lahko obrišem tudi zadnjico, če vam je že toliko do tega.
Roke, ročice, prekrasni tanki prstki šlatalci, ženska radost. (o tugo moja, kaj sem ti storil, da me tako ogabno kruto kaznuješ?), sploh pa naprej o rokah šlatalkah, da imava midva s Tičarjem namreč najlepše roke na svetu, samo na žalost jih ima Tičar za tisto od komolca navzdol premalo in potem grablja in rožlja s tistimi svojimi mahagonijevimi podaljški (ta vrag je bil od nekdaj snob) po svoji mozoljasti srbečici zadnjici in prepeva lubadarjevo pesem. Ljubi prijateljček Tičar Lumbago Lubadar, ti punčica mojega ušesa, ti svila padalskega krila, ti, ki sva tolikokrat skupaj tkala žareče oglje najinega prijateljstva in nežne ljubezni iz ptička, ki je bil od št. 0–1–IN v uheljček, ki je bil od št. 9–9–RI, ti si misliti ne moreš, kako pogrešam in kako mi je hudo po tvojem bonapartističnem dotiku, kako hrepenim po najinem in samo najinem Austerlitzu, ki se je potem kruto in tragično sprevrgel v pravi Waterloo, odkar so naju razpustili, o moje padalo brez vrvi, samo še ti vrač drekač Franček Villon bi morda mogel razumeti mojo nesrečo in težavo, ki je v tem, da je namreč nemogoče prebarvati slona oranžno, ker bi ga potem proglasili za pomarančo in ga razstavili na EXPO. Tako je to, čeprav bi lahko bili čisto drugače in soti manj skurbano.
Vse skupaj seveda povsem v drugi luči osvetli prisostnost krevljastega uslužbenca pričujoče palače Apolonija, ki se je rodil leta prvega po Apollu in dorasel v apolinično kratkem času v retorti, ki pa je bila za številko ali dve premajhna, zato je ostal krevljast, nesreča pa taka. Zmene od Apolonija Krevljastega Retortično Prvega namreč ne počne ves čas drugega kot da grizlja jabolka, ki mu jih dvakrat na teden nekje s Primorskega prinaša njegova luknjasta ženica burjasta ptica. No pa je naredil tudi izjemo in celo čisto resno napovedal popolni sončni mrk, ki pa ga, tako tudi za vas sumu Oblouhi Modrec Filozofaster, potem zanalašč ni bilo, čeprav so ga napovedali tudi v Mongoliji. Torej Jabolčnik Sončnomrčni Retortnik Apolonij mi je lepega dne zaplenil kompletna zbrana dela Williema Shakespeara in izjavil, da je to ukaz in višja odredba gospoda ravnatelja sivolasega Sivca A. Huxleya, te podgane, ki je, v to ne dvomim, medplanetarni vohun cije s čemer mi je bilo preprečeno dokončati svojo epsko alegorično (ubogi Tičar ni nikoli ločeval pojmov alegorija in alergija) pesnitve o moji ontični zgubljenosti, odkar je lubadar požrl zadnjo mrvico mojega prijatelja Napoleona Bismarcka Tičarja in potem crknil, o pomislite kakšna neizmerna ironija, zaradi pomanjkanja vitamina C. Tako se je vsem očitkom, ki sva jih bila s Tičarjem deležna še za njegovega življenja, pridružuje na njegov naslov še ta posmrtni, da ni vseboval niti miligrama vitamina C, kar je nehvaležno povzročilo preminutnje njegovega grobarja Lubadarja Vitaminoznika. Če se vam pomen Apolonija Sončnomrčnega Retortnika za svrho osvetlitve prave resnice o meni Oblouhcu št. itd. še ni razkril, se vam bo gotovo kasneje, ko vam bom pred oči razgrnil njegovo poročno sliko, na kateri je poleg njega prisoten tudi njegov jabolčni Import-Eksport-žena.
Oblouhi Genij Grča pa pri vsej svoji univerzalnosti in izjemnosti vendarle v trenutkih slabosti in melanholije, iščoč samega sebe pri svojih tristo in še nekaj letih mladosti, zapade v čudno stanje nekakšne naravnost neugledne zajebanosti, ko se poglobi v najgloblje globine dušotresne hama- hama filozofije in meditira. Roke, o roke, ročice šlatalke, toplo mrzle, od strahu potne dlani Zveličarjeve, pergamentno porumenele od vatikanskega nikotina, vi prsti krvaveči, tatinsko priščipnjeni, pri lurdskih vratih, položite se na moje padalo prisluškovalo, neusmiljeno mu nastavite vzratno avtomobilsko zrcalo in pokažite njegovo sprijenost in ničnost in ogabno žabjo ostudnost, nato pa, da vas bo v navdihu kanonarsko tičarske tradicije odpihnil tjakaj, kamor spadate; v nebeške višave, kjer v angele našemljene stare tercialke v zboru recitirajo Fausta. Kajti roke, ročice lubadarske, sončnomrčne, odrešenikove, nikar me ne zavrnite, sicer vam bom, to vam prisegam na umazanijo za svojimi nohti, izdal skrivnost vašega spočetja, ki je bilo prav toliko brezmadežno, kot bi bilo, če bi bil zraven Tičar Genitalec Uhoporivalec in ne tisti jaslični evnuh z rožnatimi lici in vodenimi očmi. Zakaj prvo in glavno je, da ohraniš vero in verjetje pa čeprav samo, o moj ubogi nesrečni zlobni Oblouhi padalec št. 0–1–IN, v kremenitosti tega svojega krompirjevo-repično-zeljnofižolje-vinskega rodu, amen.
In tako se je prijateljčki, golobčki, debelobučneži, pred vašimi slepimi očmi izpolnilo prerokovanje boštva uboštva tempeljskega, da se bodo bencin, cigarete, mast, olje, sladkor in sol podražili, črn kruh pa bo ostal po starem. Kajti pomarančniki moji, vaš stari prijatelj Grča Oblouha, je zvit in prekanjen kot šakal, ker on, pomislite, bere celo časopise, v prostem času pa se že trinajsto uro uči hipnotiziranja.
V 15. urah lahko postanete hipnotizer in čarovnik s pomočjo teh treh knjig: »Škola hipnotizma« – »Tajne profesionalnih hipnotizera« – »Izabrane medioničarske vještine« in edinstvenega pripomočka – »Hipno rotor«. Cena za izvod 20 Ndin. Poštnina naša. Dobava takoj. Plačljivo po prevzemu.
Schnell sider kurs aus mistik. Uhlja mi svetega, Oblouhec vas ima v pesti in vam jo bo zagodel za pomnenje. Enemu po enemu se vam bom vsedel za vrat, kot tista jahalka fukalka Ančka svojim klinčkom porivalčkom tristoštiriinšestdesetim po številu. Na prebavne sokove Lubadarja Vitaminoznika Pogrebca, ki so razkrojili mojega dragega Tičarja Kanonarja, vam prisegam, nihče se mi ne izmuzne. Lepa Anka kolo vodi, kolo vodi … Tako. In smejala se bova s Tičarjem, oj kako se bova krohotala kot obsedena, jaz zares, on pa tudi s tistega svojega secesijskega portreta, ki ga je na zid našega milega prebivališča, psihadeličnega kurbišča s čokolado naslikal paznik Avgust septembra tistega leta, ko je herr Amundsen zabil ledenik v rit monsieurju Cottu. Fičfirič gre čez grič, pa misli, da je ptič. Vse sami umetniki, pet milijard samih umetnikov, kakšen umetniški dolgčas, kakšna umetniška žalost! Kajne, gospoda moja, občevalno občestvena? Oblouhec Padalo Hipnotizer je že vse pripravil in premislil, skuhal, zvaril in premešal, treba je samo še začeti. Toda kje, za božjo voljo, kje? Mi veš morda ti povedati, veliki čarovnik Arrabell! Začel bom namreč z gospodom padarsko ušjo Oliverjem, to čistokrvno psihoanalitično glisto, ki bo dobila na jajca katode v svrho zdravljenja impotence pristnih človeških čustev in kršitve Hipokratove prisege; električni šok trikrat v treh urah! Hinavec Grča vam bo na tem mestu odtutkal še drobceno krivnost, zakaj prav on, namreč Oliver Padarski Steničnik. Motite se, krvavo se motite, če mislite, da mi je kdaj kaj prizadejal, da mi je kdaj umazano zavdal s šokom, v rit ali da je kaj podobnega storil revčku Tičarju. Niti slučajno ne. Njegov obraz. Ta mandarinski zrezek, ta z govnom obložena govedina, ki črpa svoje življenjske sokove iz jogurta namesto iz krvi, to je. Pa mu nisem nikoli glasno očital te njegove klavrne, do nagnusnosti bedne fasade, revež je že tako čisto po nedolžnem čudo pretrpel. Zaljubil se je namreč v jabolčni Import-Eksport ženo višjega jabolčnega požiralca Sončnomrčnika J. Apolonija in obdolžil, zamislite si pokvarjenost tega padarskega zmeneta, mene, visoko kvalificiranega nastavljalca, velemojstra padalske veščine, da žanjem uspehe in ubiram plodove njenega od kraške burje izvoljenega trupelca. Nič več in nič manj, ta izmeček izmečka, je bil prepričan, da s tem gnojem, to smrdljivo jabolčno podgano, varam svojega ljubega Tičarja, medtem ko on (mir in pokoj poslednjemu nadrezanega in nazezanega rodu Tičarjev) s svojim Pogrebcem L. Vitaminoznikom vred trpi v poslednji agoniji. Glavni razlog še naprej nemoteno ostaja obraz, čeprav boste morali priznati, da bi bila lahko tudi ta zmota že sama po sebi za varnost njegovih padarskih jajc dovolj usodna. Povedal vam bom, kakšen je bil ta obraz.
Včasih, kadar grem po cesti, ko sem se ravno dobro najedel in so moji možgani v telepatski zvezi s prebavnim traktom, se ukvarjam z Anabasisom. Kaj bi namreč iz mojega drobovja prebral tisti hip, kakšen njegov prijateljček, trčen vrač kljunač, ko bi mu v nos priprdel omamen vonj Gavrilovičeve umetnine DJUWETSCH. Potem pa te oplazi božje. Pred tabo stoji kot bi ga posral golob s strehe, sivi slonček, bonbonček, feferonček in hoče vedeti, kako je pravzaprav s tabo. Zdravje, posli, spolno življenje in podobno. Vidite, takšen je bil obraz tistega pomarančnika Romea P. Oliverja.
Če me niste razumeli, vi dičniki in ličniki, vi srake, govnožrci in sivi slončki, potlej brž stecite pred ogledalo in se kot mušji drekci prilepite na njegovo živo srebrno lepilo. Butice, morda bo potem kaj bolje.
Apolonij Sončnomrčni Retortnik pa je potrt. Oj, kako potrt. Njegov Import-Eksport Jabolček ga zapušča. Pravi, da bi mi vrnil Shakespeara. Pravi, da je sivolasi vohun Sivec A. Huxley jezuit, narkoman, stalinist, zelena baretka, sifilitikova zobna ščetka in da mu bo odgriznil tisto one prvič, ko ga bo spet povabil, na skupno tuširanje. Toda Oblouhu Jamar Občevalnik mu samo pomaha z uhljem in mu da s tem na znanje, da je njegova morala trdna in primerno duhu časa z dvojnim dnom. Oliverja Romea Katodnika do nadaljnjega ignoriram. Samo še dve uri vaje, samo še dve kratki urici … potem, pa oh, potem …
Tako je torej to. Oblouhi Padalec Genijalec 0–1–IN se klanja. Poskuša si zlesti v lastno rit. Za začetek. Potem dalje. Ne vem. Bomo videli. Vse je od česa odvisno. Nič solzic. Nič ribje pastete. Rib ne jem od rojstva. Fižolčki v nosu. Lahko tudi grah. Transplanetarno srečanje zelenih kobilic s cilindri in palicami za golf. Če še česa potrebujete vedno na uslugo; pojasnila, točen čas, na primer, spolna pomoč, duševna stiska, driska, nahod. Vse tako cedeče. Cedeče, brbotajoče, sivo. 0–1–INRI–9–9
Včasih me ima, da bi naglodal svoj uhelj.
