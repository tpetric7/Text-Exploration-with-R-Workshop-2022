vsadil bom vodo da bom videl njene rože
kako bo cvetela med zelenim in zelenim kako bojo njeni listi
kako bojo njeni prašniki njeni pestiči
zanimivo bi bilo videti vaše obraze ko bi vas udaril svet
zleknjene tako v svoje misli zariple od prekipevanja
kako bi brizgnila voda iz njih kot iz baročnih fontan
med in mleko eldorado vam pravim bogate zakladnice poletij jeseni
pod noč teme pod točo pod kap
in druga neurja onkraj lupine na naslednji strani listja
zanimivo bi bilo videti iz povsem pietetnih ozirov
poleg tega da bi bilo smešno in kratkočasno kar mislite si
že dolgo nisem videl morja izdrto oko Slovenije
povsem se je treba obrniti na levo potem ti nič ne uide
tega kar ne vidiš ni in ne glej
naj ne pohujšajo meči svetlobe ki cefrajo zatone
meči žarkov tako te išče sonce tipa te
v oko sika polifemu in se odvrneš in se zavrneš
kaj pa te sili odstirati videz njega ne najdeš za njim
pod svojo kožo ne najdeš sebe ampak čudež božji porečeš
in te ne moti če ne porečeš več
zanimivo bi bilo videti svet po tisočletju
ali se bo ali se ne bo obnesel
danes se ne ampak dan je deževen
psovke padajo nate ker se ne kakor da je cepljen nate
kakor da je tvoje seme jalovo ali da zastruplja zrak
ker se ne vsako gibanje zastruplja
zato nujne omejitve od tod do tod
tekel boš po steni potem po stropu po drugi strani dol
spet hitro po dnu in spet navzgor
možnosti niso obilne zato pa svet obletaš od znotraj
zanimivo bi bilo vaše obraze kako bojo tekli nazaj v preteklost
prav kakor danes kakor se to kar naprej dogaja
kakor udari svet se pokaže s svojo to ali ono rečjo
in poči lupina izlizana od ljubezni podplatov
istega gor in dol istih izpetih variant
meni je vseeno meni je čisto vseeno
če se ne bo obnesla voda bom zasadil ogenj
Zoološka ura
carl sandburg
tisoč cvetov je rekel grobar lahko si kupite razglednice in pavje perje kostanj raste drugod izkoristite enkratno priložnost tega tisočletja edino priložnost prejšnjega in naslednjega in sploh oglejte si svobodo te arijske ptiče semitske plazilke rumenokožne papige
sprevod si ogleduje kletko z velikimi afriškimi modi opice si ogledujejo sprevod večni sprevod pogrebnikov oglejte si nas prosijo usmiljenja ukročena bitja zaklenjena v svoje gumbe oglejte si nas kako smo vsi na istem tu stoje kričijo v tujih jezikih tudi mi imamo divjino poreče carl sandburg pljune in gre
ne pride dalj ko do sebe koža mu zastira pot zverinjak odmeva v njem ki biva v kletki jezika in to je zdaj vse kajti zato govori ali molči pove kakšno pesem ali vsa leta ne misliš nanj in je kakor da ga ni svet je namreč dosti velik in slišiš kar se oglaša
sebe ne slišiš ker nisi glas sebe ne vidiš ker nisi luč sebe ne čutiš ker nisi telo šel bi v službo praviš žal vse opice so zasedene tukaj si čisto odveč lepo se vrni v vrsto in glej in sliši in čuti divjina je divjina od primerka do primerka od kletke do kletke
hočem v kletko porečeš bedak ne bodi bedak bodi no pameten porečeš saj veš kako je pobegnil bi v prostost tega ne preneseš nimaš živcev da bi zmogel toliko poguma ali pa nimaš poguma da bi zmogel toliko živcev kako je torej s tem
s tem je tako ali drugače svoje boš dobil pa naj si bog dobil boš kar ti gre zato ni kaj izbirati kljuvaš kljuva po pesku molčiš molčati ko grob govoriš govoriti v veter greš skozi čas kar greš greš svojo pot kar greš kar greš kar nehaš svojo pot
spet je čas ogleda bolj ko premišljaš med eno in drugo gnido bolj ti je to gledanje smešno niso samo oni predmet raziskav tudi nas ogledujejo in vprašuješ se ali ne z istim zanimanjem kakor mi nje kaj si le mislijo v teh tesnih kletkah
njihove misli so tesne hodijo šepetaje govorijo z dolgimi premisleki previdni so v besedah ves čas se ozirajo za svojimi besedami njihovi kriki so kratki njihov smeh pridušen kretnje povite obračajo se okrog osi stojijo na zadnjih nogah s prednjimi se parijo
