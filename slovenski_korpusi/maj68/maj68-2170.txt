Kaj pa zdaj?
Gate so padle raz vrv, ko smo sneli klinček, da smo si z njim stisnili nos. Gnev nas je vzel, je narod bil vesel, da je bil tak močen ta strašni čas rev.
Boginja Kulture se ukvarja sama s seboj in o sebi vsak hip vse ve. Ve prav dobro, kaj je ljuljka in kaj pšenica. Kaj le kruh in kaj potica. Kaj zlatnik in kaj le dinar. Loči zvarek vam od vina.
Boginja, ki je tako prelestna, da ji nobeno ime ni dovolj mogočno in svetlo in zvočno, se pusti klicati z imenom Kultura.
Mi zdaj k njej namenjamo svoj otroški korak. Prosvetiteljem dolge sežnje za mehkimi narti capljamo upajoč, da se kdaj pa vendar zmanjša naš zaostanek (a nikar ne želimo, da z njihovo upočasnitvijo, marveč s pospeški naše delavnosti in dolitki naše volje). In ko oni hodijo, jim pa morda le drobtinica katera kdaj ostane, da lahko še mi damo nekaj, ko jo najdemo, na zlati krožniček božanske tehtnice, s katero se moč slovenske kulturnosti daleč pred evropske narode kaže.
To veličino Slovenske Kulture čemo zreti – pa četudi od zadaj, v tej majhnosti svoji – in kdaj zasanjati o njenem pravem obličju.
Smemo mar?
Čudovita magičnost je velika in naše besede so majhne. Blazno namoč čutimo pred materijo, o kateri bi radi še tistemu zadnjemu, ki morda ni še začutil vse veličine Duhovnega Sveta, sporočili svojo ubogo misel, če je kdaj kakšna.
A ljubezen našega srca je tako mogočna, tako verjamemo vanjo, da vemo trdno, prepričani kričimo z vrha Triglava, da odmeva do slovenskega morja: ČISTE NAS JE MATI RODILA, ČISTE NAS BO ZEMLJA IZPILA.
In uganka naj ostane uganka, da bo imelo naše življenje v njej smisel. Lepota, resničnost, pravičnost: da bomo res čisti, da nas bo veliko in da bomo pametni. In da bodo potem še nas nagačili, da bodo imeli delo tisti, ki grejo za nami in ki so naša prihodnost. In da bodo vedeli, zakaj je Triglav na svetu, da ne bodo mislili, da je Savica ime kakšne pevke popevk.
Nad vsemi ideali imamo en zlat ideal in že vemo, kako je s tem.
No, dobro je: ostanimo sinovi in hčere svojih očetov in mater.
M. J.
