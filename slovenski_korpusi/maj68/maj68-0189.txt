Njegovo ime ni pomembno. Imenujte ga Svengali ali Krišna ali Sakuntala; meni je vseeno. Vem, da je živel in vem, da je umrl. Danes bi rekli, da je »preminil pri opravljanju službenih dolžnosti.« »Žrtve službenih dolžnosti« umrejo po naključju v službi, fakir pa je umrl načrtno. V smrt ni šel zavestno, pa vendar ga lahko imenujemo norca ali neumnega predrzneža. Moral je umreti, ker je precenjeval svoje sposobnosti.
Veliko let je že služboval kot fakir in menda bi kmalu šel v pokoj, če ne bi bil napravil tiste neumnosti.
Najraje je ležal na žebljih. Njegova koža je v letih dolgotrajnega službovanja tako otrdela, da je noben žebelj ni mogel raniti. Okusila je žeblje vseh vrst: od najnavadnejšega risalnega žebljička do največjih tesarskih žebljev.
Fakir je domišljavo izjavljal, da se ne boji nobenih žebljev, naj bodo še tako dolgi in ostri. Revež ni upošteval zakonov dialektike. Ni se zavedal, da se tudi žeblji razvijajo in da ljudje iz leta v leto izdelujejo bolj zahrbtne žeblje, ki ranijo še tako slonovsko kožo.
Edini, ki na njih še ni pomeril svojih sposobnosti, so bili žeblji znamke »Idejnost«. Videti je bilo, kakor da so jih naredili samo zato, da nekemu fakirju dokažejo njegovo nemoč. Ta pa ni priznaval razlike med žeblji.
V precenjevanju svojih obrtniških sposobnosti se je odločil, da se poskusi tudi na teh žebljih.
Prijatelji so mu to odsvetovali. S temi žeblji naj bi industrija samo izzivala fakirje in jim dokazovala, da je močnejša od njih.
Fakirja ni bilo mogoče pregovoriti. Slutil je, da je preizkušnja z žeblji znamke »Idejnost« največja priložnost, da lahko pokaže vse svoje znanje.
Fakir je kmalu spoznal, da so ga žeblji premagali. Najhuje je bila poškodovana hrbtenica; ni se sicer zlomila, vendar je zelo krvavela.
Prijatelji so ga odnesli k zdravniku. Temu so bile rane videti sumljive, zato je vprašal, kje se je fakir ranil. Ko je izvedel, da so poškodbe povzročili žeblji znamke »Idejnost«, ni bil več prijazen in je bolnika napotil k svojemu prijatelju. Tudi ta ga je odklonil in tretji ravno tako in četrti in peti in vsi. Vsak zdravnik se je bal bolnika, ki se je ranil na tako nevarnih žebljih.
Nekaterim fakirjevim prijateljem se je vsa stvar zdela sumljiva, zato so odšli domov. Fakir je spoznal, da to niso bili prijatelji, ampak samo znanci.
Preostali prijatelji so ga že vsega izčrpanega prenesli k padarju, ker ga noben šolan zdravnik ni hotel sprejeti.
Čeprav je opravljal prepovedane splave, je padar odklonil zdravljenje bolnika, ki so ga ranili tako nenavadni žeblji. Prijateljem je svetoval, naj ga raje zapusté. Prijatelji so ga ubogali in so izginili iz njegove hiše.
Fakir je bil že nezavesten, ko ga je padar vrgel na cesto. Če bi se zavedal, bi lahko na zidu za svojim hrbtom prebral lepak z napisom:
KUPUJTE ŽEBLJE »IDEJNOST«!
Lepaki so bili edine priče konca nekega fakirja.
