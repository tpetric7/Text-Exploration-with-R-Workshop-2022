To nekako ni zgolj registriranje dogodkov, ki se dandanašnji utegnejo zgoditi ljubljanskemu študentu. Sit sem bledega statiranja, sit sem blede kritike.
PONEDELJEK DOPOLDNE
Če kdo hoče spremeniti jutro, ki, takšno kakor pride, tudi odide, je to v nič vrženo delo: vstaneš in si lačen. Če si še v četrtem letniku turist, se zaveš, da je zunaj gosta megla, če pa si po vseh treh letih zakrknil, si predvsem lačen. Izkobacaš se iz umazanih rjuh (zadnje čase jih ne menjajo vsakih štirinajst dni; kletvice zaradi tega veljajo vsem svetnikom, ki s plakatov strmijo vate) in veš, da si tako mirnega dne nisi zaslužil: začutiš nekoliko prazno kesanje, da si nekoč spoznal nekega Ligoša Kohouta – dan se ne sme začeti z mislijo na politične procese. Na plakatu v avli FF vidiš: na svetu je 150.000 političnih jetnikov. In se ugrizneš v jezik. Ne veš, kolikšen del sveta še ni politiziran, ne veš torej, koliko je političnih jetnikov. Zamižiš z enim očesom in rečeš: dve milijardi In se nasmehneš. Nihče ti tega ne bo verjel.
PONEDELJEK OPOLDNE
Kdo je turist v četrtem letniku? Ceste so polne njihovih nesramnih gobcev. Vidiš ljubljansko sodrgo in zapito provincialno sodrgo: nekaj gnilih pesnikov si pri Bacchusu nekaj domišlja – pijejo in hodijo scat v priročno scalnico, to ne uide pogledom lazuha – vsi ga že poznajo; pa je nevredno poštenega človeka, ki spada med krepostni inventar državne kontrole, nadzorovati scanje nekaj pisunov.
Poskušam najti nekoga, ki je zgubljen zaradi neke spolne bolezni; prodajalci kostanja rdijo ob žerjavici, z očmi ujamem miličnika – kar nekakšen strah čutim do njega. Na Tribuni MJ ogovarja vsakogar:
– A ti lahko pljunem v glavo?
Skušam obnoviti tale razgovor:
– V petih minutah zginite! Nimate dovoljenja.
– Me ne briga.
– Mene tudi ne. Če takoj ne zginete, pošljemo sto miličnikov … Volja ljudstva. Pri pregledu knjige vtisov najdem: Vot takogo (glužačeskogo) apparata u SSSR net! Videl sem torej Ruse, ki so se skozi ostre glasove elektronske muzike sprehajali s kamerami. Tako torej, vohuni! Nekateri se temu posmejejo, drugi molčijo. Španec v Naselju odločno reče:
– Naše delo je protest proti vsaki represivni družbi.
– Človek, mislim, katera družba pa danes ni represivna. Tisti, ki ima monopol nad dodeljevanjem svobode, lahko sankcionira nesvobodo. Ali jo kdo sploh more deliti?
In še srditi odgovor TR na sestanku uredništva Tribune:
– Ko je postal Študentski list navadni zvočnik hrvaškega Nacionalizma (On stal ruporom imperialističeskoj propagandy, so nekoč rekli v SZ).
PONEDELJEK POPOLDNE
Če je popoldan za turista utrudljiv! Kdo niso študentje – turisti? Kdo danes piše VČERAJ HITLER – DANES NIXON – napis se še vidi skozi belo barvo na Univerzi, videl sem ga tudi na stopnicah drugega bloka, kjer se je zdel komunali vse premalo viden, da bi bil nevaren. Pa vendar, stopiš čez to parolo in se znajdeš v obupni gnilobi drugega bloka, nekako prideš čez parolo in se znajdeš v transcendenci. Na čučniku NUKA ni kip Svobode grize nohte.
Popoldne razpravljaš. Nekoč si poznal nekega L. Kohouta in se čudiš napisu BOMO OSTALI SAMO PRI PODPISIH? Uspava te površna angažiranost – res je, da si brez pomisleka podpisal protestno parolo.
MP razlaga:
– Kar sega čez primarno izkustvo, se pogosto ustavlja na robu aktivizma.
EH:
– Veš, nič ne bi imel proti, če bi vsaj mogel slediti vsemu, kar se okrog mene dogaja. Saj se ne menim za napore. Nikoli se mi niso zdeli zares pomembni. Toda vedno so me stvari strašno zanimale in nikoli mi ni bilo žal napora zaradi vsega, če sem jim lahko nekako razumno sledil. Lahko celo komu služim …
Potem te opozori kanarčkasto rumeni plakat Tribune. Ne veš, ali leti bomba naprej ali nazaj. V sivi neonski kiči komaj ločiš kolo ogromnega avtomobila, ki stoji za silhueto v raztrganem plašču. Zamišljaš si, da vihti roko vate. In če jo razpreš! ČUDEŽNI MANDARIN.
CB:
– Ali sploh veš, da se v Ljubljani proda na dan kilogram hašiša?
DIALOGI:
– Pod vplivom LSD sta študirali? Ali se tistega tudi kasneje spomniš?
– Spomniš se vsega tudi potem ko je mamilo odšlo. Snov hitreje razumeš in dojameš.
– Torej bi LSD priporočala študentom?
– Da.
PONEDELJEK ZVEČER IN PONOČI
Tako torej prehajaš v polnoč. Če si turist, si lahko pijan in razgrajaš. Vojaki odhajajo spat v vojašnico, poscanim pesnikom so pri Bacchusu pokazali vrata. Najdi novo gostilno za snobe. Na Tromostovju te lovijo pedri, spomniš se, da ti je poleti pijanemu neki možicelj tipal spolovilo. O tem boš molčal še dolgo.
Kakor vesel konec nekega turističnega dne (Taljani zdaj našim dekletom luleke kažejo) čutiš ta ples vzdolž Titove. Ljubljana smrdi po govnu (kdor od Slovencev ne smrdi po gnoju, uporablja dezodorant), od nekod prepoznavaš znan glas. Še preden zaspiš, se spomniš: DA, JOANNA – obrneš se v umazanih rjuhah, ki jih tudi danes niso zamenjali, ritmična gibanja po sosednjih sobah te opozorijo nase. Pa si rečeš:
– To je turizem, to je f…
