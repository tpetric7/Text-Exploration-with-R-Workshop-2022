(Odlomek iz romana Tekma)
Zdaj stoji tudi črno na belem, natisnjeno in objavljeno vsemu svetu. Vrstice, obrobljene z mastnim okvirom, poskakujejo pred Nikolajem, kakor da plešejo ringaraja: … žirija, imenovana od mestnega sveta … pregledala projekte … bili predloženi v predpisanem roku … po temeljitem pretresu … na seji … soglasno … prva nagrada v znesku … se dodeli načrtu pod šifro … avtor ing. arh. Saša Brejc … druga in tretja … ne podelita … ker predloženi … niso primerni … žirija predlaga … odkup nekaterih … in tako dalje. Nikolaj gleda v razgrnjeni časopis. Besedilo je kratko in jasno in po pomembnosti tudi grafično vidno razčlenjeno: cicero, garmond, petit. Desno od njega se vleče do roba strani podlistek Zakaj naše šolstvo ne napreduje. Levo zgoraj je članek z velikim naslovom Grafični bienale – zgled mednarodnega sodelovanja. Ob desnem robu je manjši naslov Mladi imajo vse možnosti. Pod njim sta dve koloni v kurzivi. Na strani je še nekaj kratkih vesti in tri reprodukcije grafičnih listov.
Nikolaj bere. Enkrat. Dvakrat. Ker predloženi načrti niso primerni. Tako. Niso primerni. Stavek se mu zapiči v možgane. Niso primerni. Niso primerni. Ker predloženi načrti – z besom popade časopis, ga zmečka, ga vrže v koš za smeti in brcne. Koš zleti v loku proti oknu in zadene črno glinasto vazo, ki stoji na polički. Vaza pade na tla in se razbije. Črepinje se razletijo kot kavke. Prizor je smešen. Tudi Nikolaj je smešen. Reži se in pači kot norec ter bobna s pestmi po mizi. Če bi kdo vstopil, bi mislil, da se mu meša.
Pravzaprav ne bi smel biti tako iz sebe, kot je. Izid natečaja zanj ni več novica. Po mestu šušljajo o tem že štirinajst dni. Tudi sam je bil obveščen. Prejšnjo soboto mu je član žirije povedal, da naj ničesar ne pričakuje. Sedela sta v baru in Nikolaj se sploh ni razjezil. Bil je brezbrižen in neprizadet in je gledal kot to-se-mene-ne-tiče. Tako je vsaj mislil. Bolj gotovo pa je, da je brezbrižnost in neprizadetost samo igral, ne le pred zgovornim sosedom, ampak tudi pred sabo. Če ne, bi se tudi zdaj zlahka požvižgal. Navsezadnje je imel teden dni časa, da se navadi in pripravi. Namesto tega se je obnašal kot noj, ki tišči glavo v pesek. Prišepetaval si je, da se bo zgodil čudež, če se bo trdovratno upiral resnici. Da bo nagrajen za pridno in otročje zaupanje. Ampak čas pridnih fantkov je mimo. Že zdavnaj. To ve tudi Nikolaj. Zato se jezi. Ne more se zadržati. Tepec, reče na glas, prekleti, zmešani tepec.
Vendar je napad besnosti kratek. Konča se prav tako sunkovito, kakor se je pričel. Nikolaju je laže, ker je minil brez prič. Ne mara čustvenih javnih nastopov. Bilo bi ga sram te jeze brez haska. Ve, da ne more ničesar storiti. Pri bogu ni dobro zapisan in tudi hudiča nima, da bi ga spustil z verige. Počuti se kakor bolha, ki ne more pičiti slona. Za njen penasti gobec se slon sploh ne zmeni, pa če skače do stropa.
Pogleda na uro in se zdrzne. Deset minut manjka do sedmih. Vsak čas bo kdo tu. Hitro stopi do okna in pobere koš. Vanj zloži velike črepinje. Sreča, da v vazi ni bilo vode, pomisli, pol ateljeja bi plavalo. Črepinje so težke. Pokrije jih s časopisom in postavi koš nazaj k mizi. Okruške razbrca. Ni važno, kaj bo rekla snažilka. Za zdaj je vse v redu.
Prižge si cigareto. Vrne se k oknu in ga odpre. Zunaj je zračno in lahkomiselno junijsko jutro. Hiše čepijo pod gradom kot dobro prespane kokoši. Zdi se, da bodo že zjutraj znesle za celo košaro jajc. Spodaj, po ulici, plahutajo ljudje. Tečejo po denar in po hrano, po uspeh in življenje. Prava reklamna slika za propagandno brošuro o srečni družbi. Nikolaj se jim ne more pridružiti. Niti malo ni srečen. Njihovo frfotanje se mu zdi puhlo. Tudi sončno vreme ga draži. Raje bi gledal v sivo, deževno jutro. Motijo ga ti prepodjetni moški in te preveč ženske ženske v tesnih bluzah in kratkih krilih.
Obrne se od okna. Pred njim je atelje z risalnimi mizami, maketami in svetilkami, z omarami in knjigami, z vrtljivimi stoli, z zvitki načrtov, z obtežilniki in pepelniki, s koški za papir, s pečjo in obešalnikom. Tudi ta pogled ga ne razvedri. Stoli so prazni in v prostoru je tiho. Čez nekaj minut ga bodo kolegi napolnili s hrupom. Jutro za jutrom je podoba enaka: vstopijo, iz skrivnih žepkov ali predalov vzamejo majhne ključe in se z njimi navijejo kot japonske igračke ter ubogljivo drdrajo, dokler se ob uri pero ne izteče. Potem spet odidejo vsak v svoj čisto drugačen svet. Nikolaj gleda to igro že sedmo leto. Igra se z notranjo opremo, z otroškimi vrtci, s privatnimi hišami. Počuti se kot robot, kot računalnik z mnogo programi, ki z lahkoto rešuje naloge, ne more pa jih zastavljati. Njega pa mika prav to.
Na primer ta natečaj. Seveda – Fredi. Preskušen zapečkar. Priložnost za naš biro? Kje pa! Si prebral naslov? Preureditev središča mesta. Razumeš? Središča. To ni naš fevd. Mi smo ribice. On pa je kit. Veliki ribji bog. Še nisi slišal molitvice? Oče Brejc, ki sediš na prestolu, ki zmaguješ na natečajih, javnih in anonimnih –. Ne. Nisem je slišal. In je ne bom poslušal. Zapečkarska logika. Treba se je zbuditi. Podreti jez. Spustiti deročo vodo. – Bedak. – Fredi je vedel, zakaj ne mara. Jaz pa – trmast ko mula: bom pa sam. – Sam? Kaj si znorel? Glavo si boš razbil. Nima smisla. Rajši se spomni: nikar me ne vpelji v skušnjavo. – Ja. Fredi je vedel. Ribice. Tudi jaz – samo ribica. Majhna. Neznatna. Oče Brejc – vsako jutro trikrat na tešče. Zaradi napuha. K hudiču.
Ura je sedem. Najprej bije na magistratu, potem na stolnici. S stopnišča udari šum, potem se oglasijo koraki. Nikolaj hitro stopi čez atelje in sede za mizo. Izvleče staro mapo in se skuša napraviti zaposlenega. Kolegi vstopajo in Nikolaj malomarno odzdravlja zdravo in dobro jutro in si želi, da bi bili vsi čim prej tu in pri delu za svojimi mizami, da bi bilo tako kot vsak dan in da ne bi začenjali neprijetnih pogovorov. Tako kakor on, tudi oni že nekaj dni vedo za izid natečaja. Vendar je prepričan, da so danes zjutraj ob kavi ali ob čaju, ali kar pač že pijejo za zajtrk, prebrali objavo v časopisu in se spomnili, da se tiče stvar tudi njega. Boji se, da bodo začeli s sočutjem v kakršnikoli obliki, zato se skuša potuhniti in narediti čim bolj neopaznega. Vendar kolegi niso vsiljivi, mogoče na vse skupaj mislijo manj, kot je Nikolaj pričakoval, da bodo, in tako se po skoraj polurnem potrpežljivem potiskanju glave v zaprašeno mapo, kljub vsemu malo razočaran nad njihovim nezanimanjem, vpraša, če morda iz osebne muhe ne dela splošnega slona.
Zastavi si nedvoumna vprašanja: Kaj če je moja jeza le užaljena ambicioznost? Kaj če je moja rešitev površna in nesprejemljiva? Kaj če se motim in precenjujem svoje sposobnosti? Vse to je mogoče. Le da vprašanj s tem ni konec. So tudi vsi drugi načrti površni in nesprejemljivi? So tudi vsi drugi avtorji nesposobni ambiciozneži? Je Brejc edina svetla izjema med njimi? A že se burno kopičijo nova vprašanja: Ni natečaj le slabo zrežirana farsa? Ni bil scenarij razpleta izdelan že na začetku? Ne sili skoz kostume razprave goli, brezobzirni diktat? Nikolaj se duši od naglice misli. Čemu dve varianti, če ena očitno zadošča? Čemu tekma z Brejcem, če ima zmago podarjeno? Čemu leto dni dela, nad katerim je že vnaprej zazisana ničla? Ampak če ne – kaj potem? Peti dve pesmi? Eno za javnost, drugo za v kuhinjo? Ali lajati kakor pes na luno, da ti jezik izpade? Demonstrirati? Jalovo demonstrirati kakor tokrat? Kaj? Kaj storiti? To najbolj strašno vprašanje je brez odgovora. Nikolaj ga ne vidi. Lani. Lani seveda: Zadostuje že to, če pokažemo, da znamo misliti s svojo glavo. Pa zdaj? Ali res zadostuje? Nezadoščen je in nezadovoljen. Lahko bi se tolkel s petami v rit. Rezultat bi bil isti. Ampak to ni odgovor.
Noče več misliti. Skuša se spet zakopati v mapo in četrt ure se muči, da bi kaj razbral iz tega, kar je tam načečkano. Vendar se ne more zbrati. Številke so tuje in nerazumljive kot kitajska pisava. Kradoma se ozre po kolegih. Vsi nekaj počnejo, ali se, tako kakor on, vsaj delajo, kot da bi nekaj počeli. Od časa do časa reče kdo kaj o ženskah, o jutrišnji tekmi ali o tem, kam bo šel nocoj krokat. Nikolaja vse to ne zanima. Prisili se in spet bulji v mapo. Ve, da je nesmiselno, a se ne more spomniti nič bolj pametnega.
Malo čez osmo pride Fredi in takoj zgine v svojo pisarno. Žalostni Fredi. Uboga ribica. Kadar ga vidi, si Nikolaj čisto jasno predstavlja, kaj ga lahko doleti. Mogoče bodo tudi njemu kdaj rekli žalostni Nikolaj. Mogoče bo tudi on postal šef in bo jutro za jutrom z neprebavljenim Brejcem v želodcu hodil v zanikrno in zatohlo pisarno. Postal bo odbornik strokovnega društva in član uredništva strokovne revije, posedal bo po sestankih, pisal puhle razprave in imel poljudna predavanja na delavski univerzi. Skušal se bo prepričati, da ga niso ugnali, da je ostal pokončen in da beseda taktika ne pomeni isto kot kapitulacija. Imel bo svoj stolček, prijel se ga bo kot klop in se smejal prenapetežem, ki mu bodo predavali o deroči vodi. Sploh ne bo vedel, da je žalostni Nikolaj. To bodo vedeli drugi. Prekleto rožnata perspektiva, si misli. Ampak kaj naj stori, da ne pride do tega? Kakšno drugačno usodo naj si izbere? Naj ustreli predsednika vlade ali kakšno drugo živino? Naj se polije z bencinom in se zažge pred Brejčevim glavnim stanom? Prizor bi bil veličasten. Ljudje bi drli na kup kot obsedeni in časopisi bi imeli senzacijo. Arhitekt protestira s samosežigom. Protestira? Čemu? Kdo se sploh zmeni za takšne proteste?
Krog je začaran. Kakor na uri. Kazalci si izmišljajo najrazličnejše položaje, naporno in zagrizeno napredujejo, po dvanajstih urah pa se znajdejo tam, kjer so začeli. Danes se premikajo neverjetno počasi. Se niti pol devetih ni. Edina sreča, da je sobota, pomisli Nikolaj, da mi ne bo treba biti tukaj do dveh. A zdi se mu, da tudi do dvanajstih ne bo zdržal. Tako pusto mu je, da bi najraje skočil skozi okno. Mora si nekaj izmisliti, da bo lahko šel ven. Karkoli, samo da zgine, če ne ga bo zadušilo. Torej kaj? Poliklinika? Kronični išias. Smešno. Odpade. Zobozdravnik? Bolečine v modrostnem zobu. Bedasto. Odpade. Vojni odsek? Orožne vaje. Hvala lepa. Odpade. Potni list? Podaljšan pred dvema tednoma. Hkrati s Fredijevim. Odpade. Teta na obisku? Smešno. Saj se ne bo odpeljala s prvim vlakom. Potem se spomni. Jasno. Termika. Včeraj popoldne je bil tam zaradi notranje opreme. Frediju še ni povedal. Lahko reče, da bo šel zdaj.
Zapre mapo in jo potihem vtakne v miznico. Previdno, da ne bi zbudil nepotrebne pozornosti, obrne ključ, ga izvleče in spusti v žep. Potem počasi vstane in z malomarnim korakom odide v Fredijevo pisarno.
Fredi sedi za mizo in bere časopis. Ko Nikolaj vstopi, vzdigne glavo in ga začudeno pogleda. V beli halji, z redkimi lasmi in z naočniki na koncu nosu se zdi kot upokojen vojaški zdravnik. Nikolaj mu reče, da bo šel v Termiko zaradi notranje opreme. Fredi malo pomisli in prikima. Ko se Nikolaj obrne, da bi šel, ga Fredi pokliče nazaj. Molče se spogledata. Potem Fredi počasi potrka s kazalcem po razgrnjenem časopisu in vpraša Nikolaja, če je prebral. Nikolaj zamahne z roko. Fredi vstane in napravi resen obraz. Reče, da so izkušnje, četudi so bridke, poučnejše kot še tako dobri nasveti. Skuša se vesti očetovsko. Ali Nikolaj ve za njegovo afero z bolnišnico? Kako bi ga skoro spodžagali? Kako se je zavozlal z okrajnim predsednikom, ki je namesto bolnišnice, za katero je delal načrte mestni biro, zgradil stadion in kupil sedem nogometašev? Kako načrtov, čeprav naročenih, ni maral plačati? Kako je rekel, da okraj nima tega denarja in da jih je treba popraviti, ker so megalomanski? Kako je on, Fredi, vzdignil halo, a so stvar zaradi predsednikovega ugleda potlačili? Kako so mu očitali, da politično intrigira? Kako ga je Brejc vrgel skoz vrata, ko se je prišel pritožit na regionalni plan? Ali Nikolaj ve za vse to? Nikolaj odgovori, da mu ni do takih izkušenj in da se iz njih ne misli učiti. Ni čisto prepričan o tem, a iz navade kljubuje. Fredi ga prazno pogleda. Potem odkima. Reče, da ne razume, zakaj se Nikolaj tako žene. Da naj trezno presodi svoj položaj. Da ima službo, ne najslabšo plačo, stanovanje, avto, da ni poročen in da nima nobenih drugih obveznosti. Nikolaju se ne ljubi razpravljati. Stari Fredi. Minimalni program. Reče, da ga pač žene neki vrag. Da ne more samo stanovati in zapravljati plače. Fredi še enkrat odkima. Reče, da bo Nikolaju težko najti mojstra. Da bi si moral dobiti vsaj kakšno dekle, ki bi ga krotilo. Da ne bi bil tako pasji. To naj bi zvenelo kot šala. Nikolaj odgovori v enakem tonu. Reče, da se bo pazil, da ga katera zares ne dobi. Fredi se kislo nasmehne. Naroči pozdrave za direktorja Termike in potem Nikolaj gre.
Na hodniku za trenutek obstane in si prižge cigareto. Čuti, barometer raste. Da se razpoloženje obrača. Ta Fredi je res težek tip, pomisli. Gotovo si predstavlja, da sem fanatik najslabše vrste. Anarhist. Sovražnik države. Razdiralec srečnih zakonov. Ampak Fredi se moti. Spet enkrat. Uboga ribica. Nikolaj je samo žilav maček, nič drugega. Ne pobriše pred vsakim cuckom na streho. Naježi dlako, pokaže kremplje in piha. Tudi na mucmucmucmuc ne sliši. Klobasa je seveda klobasa. Ampak zaradi klobase se še ne bo dal božati proti dlaki. Zdaj gre po stopnicah. Počuti se čisto dobro. Skoraj tako kot dijak, ki šprica računsko uro. Dobro, da Fredi tega ne ve. Petdeset let je star. Najbrž bi se mu spet zdelo čudno.
Ulica se Nikolaju ne zdi več tako nemogoča kot zjutraj. Počasi stopa mimo starinam in frizerskih salonov, mimo mlekarne, mimo trafike, mimo krojaških, krznarskih in zlatarskih delavnic, ki se stiskajo ob ozkem pločniku. Nekatere so ozke in dolge kakor vagoni in v njih nevidni ljudje vihtijo šivanke in udarjajo s kladivi. Izložbe nagovarjajo mimoidoče. Pobiramo zanke, piše v eni, v drugi oblačimo gumbe, v tretji popravilo čevljev ekspres, iz že obledelih modnih žurnalov v oknu krojaške delavnice gledajo samozavestni moški v perfektno krojenih oblekah. Sami uspešni Brejci, ki so pravkar zmagali na natečaju. Nobenega poklapanega Fredija ni nikjer, nobenega jeznega Nikolaja. Takih tipov si krojač v izložbi ne more privoščiti.
Ulica se ne meni za Nikolajeve meditacije, ampak živi in diha. Menjavajo se rumene, bele, zelene, rjave in rdeče barve, zaganjajo se v oči in se spet zgubljajo v tlak, zidove in strehe. Ljudje še zmeraj hitijo. Ulica se začne počasi širiti in je nenadoma natlačena z avtomobili. Stojijo na gosto kot konji v velikem hlevu. Nikolaj hodi po senčni strani in prečka stopnice pred rotovžem. Šele zdaj se spomni, da gre pravzaprav proti domu. Pognal se je po običajni poti brez misli kot vol. A ne domisli se nič bolj pametnega, zato koraka naprej. Pred Sokolom stoji tovornjak in delavci razkladajo pivo. Sodčki na ulici zbujajo domačnost. Krčma kljub zgodnji uri šumi kot panj. Nikolaj se izogne tovornjaku in gre naprej. Do doma ima le še nekaj hiš. Pred trafiko se spomni, da nima dovolj cigaret. Vstopi in kupi dve škatli Filter 57. Še vžigalice. Pokima prodajalki in gre. Ura na stolnici udari devet. Za vogalom se prikaže trg. Danes je velik vrvež. Nikolaj se ustavi. Počaka, da pelje mimo avtobus, in potem prečka cesto.
Ne namerava ničesar kupiti, kar tako gre, rad ima to, gleda, solata, koleraba, cvetača, redkev, čebula, krompir, motovileč, počasi se premika med vrstami, gneča je, ljudje se prerivajo okrog stojnic z mrežami in košarami, starejša ženska vleče za seboj nakupovalni voziček in neka gospa pelje na vrvici psa z nagobčnikom. Nikolaj se izogne in za trenutek obstane. Gospod, kaj za vas? sliši branjevko. Koleraba, solatka, radič – kaj za vas? Kaj zame? pomisli Nikolaj. Ne, nič zame. Mogoče bi kupil kakšno jajce in ga vrgel ob tla. A ljudje bi se zgražali. Ta ima pa preveč denarja, bi rekel kdo. Dajmo ga! Nikolaju ni do tega, da bi ga dali, zdi se mu, da je danes že prejel svojo mero. Spet se malo zjezi, sune z nogo, skoraj udari s peto ob tla, kot da bi hotel pobiti nadležnega ščurka. Gospod, kaj za vas? zasliši že drugič. Kolerabica, lepa –. Nikolaj mehanično odkima. Kolerabica. Kolerabica. Obrne se in zagleda piramidast kup modrikaste zelenjave.
To torej. Koleraba. Kalorična zelenjava. Tudi jaz bi lahko bil kaj takega. Koleraba namesto Nikolaj. Vse stvari na svetu bi lahko bile koleraba. Ali pa zelje. Ali krompir. Karkoli. Samo ne ljudje. Uboge ribice. Če bi bil koleraba, bi se zdaj bližal svojemu življenjskemu cilju. Celo življenje bi se pripravljal na to, da me čim prej in čim bolj dostojno pojejo.
Dam eno glavico, dve? vpraša branjevka. Nikolaj se zdrzne. V zadregi se nasmehne, odkima in se obrne. Zdi se mu smešno. Čuden dan danes. Še nikoli ni tako buljil v zelenjavo. Sicer pa je na kolerabi nekaj nenavadnega, pomisli. Spominja ga na nekakšno glavo, lahko bi bila glava Marsovca, takšna s tipalkami, kot jih rišejo karikaturisti. Mogoče jim služi za model prav koleraba. Kdo ve? Pa Brejc? Ali pogosto je kolerabo? Mogoče je sploh ne je. Pravzaprav bi bilo to zanimivo zvedeti. Če jo je, sklepa Nikolaj, in če bi bil jaz koleraba, bi me mogoče danes pojedel v omaki.
Skoraj bi se zasmejal. Čuti, da se je v njem razvezal še en vozel. Stoji sredi tržnega mravljišča in se počuti kot mravlja na dopustu. Potem gre počasi v pokrito tržnico. Tukaj je zrak gostejši, poln najrazličnejših vonjev. Na stojnicah ležijo piščanci, petelini, kopuni, gosi in purani z bledo rumeno kožo in modrimi žilicami. Zrak se zdi skoraj masten od njihove tolšče. V košarah in jerbasih se grmadijo jajca, zraven stojijo vreče pšenične in ajdove moke, med v prozornih kozarcih, orehi, sir, smetana, diši po kravjem vimenu in po mladih prašičkih. Ljudje se nepretrgoma gnetejo noter in ven, ves prostor pleše nekakšen počasen medvedji ples.
S težavo se Nikolaj prerine k izhodu na drugi strani. Ploščad je natrpana z avtomobili. Prerivajo se in brenčijo. Razdraženi čmrlji. Nikolaj se obrne na levo, gre po stopnicah do stolnice in počasi koraka med špalirjem rož ob cerkvenem zidu. Tudi tukaj diši, a vonji so drugačni, ne segajo do želodca kot v tržnici. Barve jih prekrivajo, divje, neusmiljene barve, ki žvižgajo in se dotikajo kože kot biči. Najbolj vpije rdeča. Rožaricam kar gori izpod prstov. Tudi rumena, narcisna barva je glasna. Bela je kot iz emajla. Edina tiha med njimi je bledo, skoraj umazano modra barva orhidej. Nikolajeva pot se iz rožne ulice spet izteka na trg. Počasi se pomika mimo dišavaric. Roke zarije v žepe in skuša razločiti timijan, lovor, meto, majaron, janež, pehtran in rožmarin. Diši kakor v začaranem vrtu. Malo naprej čepijo začudeni petelini z zvezanimi nogami, glave molijo iz cekarjev in kdaj pa kdaj šibko zajavkajo. Po kletkah se podijo kanarčki in papagaji in se nerodno premikajo angorski zajci in zlati hrčki. V ogromni prozorni steklenici plavajo zlate ribice in prodajalec jih lovi z zajemalko. V njegovih gibih je nekaj cirkuškega. Nikolaju se zazdi, da je neka preprosta cirkuška prisrčnost pomešana tudi v gibe in vzklike drugih ljudi, da jih na ta zeleni pašnik ne žene samo skrb za življenje, ampak tudi želja po igri. Obide ga nelagodnost, misel, s katero vrta pod neposrednost površja. Njega samega vrže iz igre. Stoji sredi osutega sijaja in čuti, da nima tu pravzaprav kaj početi. Počasi se obrne in gre, mimo njega defilirajo stojnice s češnjami, mimogrede vzame eno, pregrizne jo in izpljune peško in pri spomeniku prečka ulico.
Domisli se, da bi lahko šel na grad. A misel še v istem hipu zavrže. Ne ljubi se mu vzpenjati v tej vročini. Tudi domov ga ravno ne mika. Pred mamo se ne bi rad počutil kot šolar, ki je pobegnil iz šole zaradi slabega reda. Tudi o Brejcu se ne bi rad pogovarjal. Mama bi gotovo spet rekla, da ga je poznala še kot študenta, ki se je preživljal tako, da je pomival posodo v dijaških kuhinjah. Prava figa, če jo je. Kot da je to kaj takega. Zdaj jo pomivajo drugi njemu. Ampak mami to dopovedati.
Kljub zadregi, ki jo občuti, Nikolaj presodi, da je še najbolje, če gre domov. Vrgel se bo na divan in bral do kosila. Potem pa bo videl. Počasi gre po lesenih stopnicah v prvo nadstropje. Odklene vrata, prečka vežo in stopi v kuhinjo. Mama sedi pri oknu, z velikimi naočniki na koncu nosu. Njeni prsti se urno premikajo med vrbovim protjem, iz katerega plete košarice. Ena je pravkar končana. Mama jo postavi na okensko polico. Tam jih stoji že šest. Podobne so si kot sestre. Mama za hip obsedi z rokami v naročju in se ozre proti Nikolaju.
Že doma?
Že, odgovori Nikolaj. Sobota je.
To, da je sobota, izgovori tako, da lahko pomeni mnogo, lahko pa tudi nič. Med njima je vsa dolžina kuhinje, na levi švedska stena z vsemi gospodinjskimi aparati, na desni stara vitrina s porcelanom, stara kredenca in pri oknu kot z veliko mizo. Nikolaj gre k vodovodu, vzame iz zidne omarice kozarec in ga natoči. Ni žejen, vendar pije, ker se mu zdi, da mora svojo navzočnost v kuhinji nekako utemeljiti. Odloži kozarec na pomivalno korito in se obrne k mami.
Si ne kvariš oči? reče. Saj veš, kaj pravi zdravnik.
Nekaj moram početi, reče mama.
Kvariš si oči in še slabo ti plačajo.
Saj ni tako slabo. Pa veseli me.
Saj, saj, zamrmra Nikolaj, samo ne pretiravaj. Potem se obrne proti vratom. Grem še gor do kosila, reče.
Ko je že skoraj pri vratih, ga mama pokliče. Niko, reče, ali zdaj že veš, kako je?
Nikolaj se obrne. Kaj pa? – No, z načrtom.
Ahja. Danes je v časopisu.
So dali Brejcu? – So.
Mama vzdihne. Ne smeš vzeti za hudo.
Saj ne, mama. – Bo pa drugič.
Seveda. Kaj dobrega skuhaj. Gor grem. Moram še nekaj zračunati.
Nikolaj se obrne in gre. Tako. To je zdaj v redu. To je zdaj mimo. Lahko bi bilo bolj mučno. Ampak ta mama. Pri priči ugane, v katerem grmu tiči zajec. Je pač mama. Najbrž je bilo tisto o zdravju preveč prozorno. Pa sobota, pa žeja, pa vse skupaj. Ampak zdaj je v redu. Samo da ni treba na dolgo in na široko razlagati. Kdaj pozneje bo laže.
V veži odpre Nikolaj vrata, ki vodijo na leseno stopnišče. Počasi se vzpenja na podstrešje, kjer ima še iz študentskih časov nekakšen napol atelje. Ko pride na vrh, sname ključ, ki visi na podboju. V prostoru je precej zatohlo. Zapre vrata in prečka sobo. Na poševnem stropu odpahne strešno lino in jo zagozdi. Nagne se ven. Ne vidi drugega kot strehe. Sama rdeča in počrnela opeka in nizki dimniki. In televizijske antene. Nikolaj ima rad ta pogled. Pomirja ga. Je abstrakten kot vzorec in hkrati zelo otipljiv. Dolgo stoji ob lini in gleda. V tej zračni podmornici, ki plava nekje med gradom in mestom, se čuti varnega. Še periskop potrebuje, potem pa Brejca na muho in lop s torpedom po njem. Zadeti, preluknjati, potopiti.
Misel ga ne prevzame. Nasprotno. Čuti, kako se vse v njem nenadoma spet suši od obupa in nemoči. Spet čuti želo. Ta prekleta nemoč. Ta mora, ki ne da dihati. Rad bi prijel za vajeti, pa se zmeraj kot za nalašč izmaknejo. Rad bi, da bi ti pod rokami nastajal svet, pa ti ne. In ti tudi ne bo. Samo tega si zdaj še ne upaš priznati. Ne upaš si priznati, da si samo delček, vijaček v velikem stroju. Delček, ki funkcionira le v sklopu celote. Delček, ki je sicer potreben in brez katerega velika mašina ne gre, a obenem serijski delček, ki je nadomestljiv. Nič takega ni na njem, da ga ne bi mogel zamenjati podoben vijakec. Zgubil je svojo osebnost, svojo enkratnost. Glavno je, da se priliči in prilagodi. In potem lahko sijajno deluje. Tako rekoč funkcionira. Zmrazi ga od možnosti, ki jih ni. Ki jih ne vidi. Ki so votle kot zrak. Eno opeko. En vogelni kamen. Vsaj žlico malte. NE. Ampak to je smrt. Smrt pravi NE. Prime se za okvir in čuti, da ima potne dlani. Stiska letev do bolečine. Hočem, si ponavlja, hočem, mu gre skoz možgane, če sem, potem hočem. Polne prste sveta imam, hočem. Drži se te besede kot železnega droga v viharju. Hočem. Hočem. Hočem. Ugriz malodušja je v njem kot strup. Ustnice ima suhe in v čelo se poti. Še zmeraj stiska letev. Ugriz počasi popušča. V ude leze utrujenost, skoraj slabost. Hočem, si reče še enkrat. Ampak zdaj je zadosti. Zdaj ne več o tem. Danes ne. Knjiga. Kriminalka. Malo opija. Neškodljivega. Malo predaha.
Odmaje se od okna in leže na divan. Globoko diha in gleda v strop. Nad njim je poševna opažna stena. V njej so lesne vijuge, ki so podobne plastnicam na zemljevidu še neodkrite pokrajine. Divan stoji v vdolbini. Stena ob vznožju je ravna in nanjo je privito kovinsko ogrodje knjižne police. Polica je pokončna in ozka, polna knjig in različnih spominkov. Na tretji polički se v kotu tišči oguljen rjav medvedek. Nikolaj ga čez nekaj časa opazi. Začudeno strmi vanj. Ne spomni se, kdaj ga je zatlačil med knjige. Mora biti že dolgo. Mogoče ga je celo Katarina. Privzdigne se in ga sname s poličke. Prašen je in načet od moljev. Nikolaj ga z dlanjo pokrtači, mu naravna uhlje in ude in si ga posadi na kolena. Medvedek obsedi kot preplašen jezdec.
Postaral si se, medo, reče Nikolaj. Prava stara zverina si postal.
Medvedek se premakne, se s taco popraska za ušesom in reče: Strašno se dolgočasim. Sploh me več ne pogledaš.
Užaljen?
Žalosten. Razočaran. Vsaj kak prašek proti moljem bi mi lahko kupil.
Seveda. To je res. Dobiš ga. Žalosten pa ne smeš bili. Če hočeš, ti bom kupil tudi transistor.
Zakaj pa ne televizor?
Televizor je spodaj, pri mami.
Potem grem tudi jaz dol.
Ni tukaj lepše?
Ne več.
Ker te zanemarjam?
Ja. Zato. Pa še zato, ker ni več Katarine.
A, reče Nikolaj začudeno, se je spomniš?
Če se je spomnim! Kako moreš kaj takega vprašati! Zakaj je ni več?
Medo, v zadrego me spravljaš. Ne vem, kaj naj ti rečem. Si imel rad Katarino?
Pa ti? Si jo imel ti?
Ne vem, medo, ne vem. Preveč me sprašuješ. Takih stvari človek nikoli ne ve zagotovo. Največkrat je tako: popiješ kavo in zapreš album.
Pa potem? Ti ni dolgčas? Ti ni pusto?
Pusto? Zakaj? Jaz nisem obseden od te vrste čustev. Nekateri so. Zatelebajo se in hodijo okrog kot mesečni petelini. Kar naprej kikirikajo o nekakšni duši. Ampak jaz ne, medo, jaz ne.
Ima najlonka dušo?
Nikolaj se nasmehne. To pa ti povej, medo.
Jaz mislim, da jo ima. Katarina mi je zmeraj zavezala najlonko čez oči. In potem sem bil čisto blažen.
Ni marala, da bi jo videl golo. Potem bi bil še bolj blažen.
Norčuješ se.
Ne norčujem se, medo.
Nikolaj zapre oči. Katarina. Prva v tej sobi. Lepo ime. Lepa, vitka postava na dolgih nogah. Kot plesalka na vrvi prihaja iz spomina. Z zanesljivim korakom prihaja, iz vsake stvari: iz omare, iz ogledala, iz okna, iz stene, izmed knjižnih platnic, iz miznice, iz svetilke, iz radia, iz vžigalične škatlice, gre počasi čez sobo do stola sezuje čevelj, položi nogo na stol, pod krilom odpne nogavico in jo počasi sezuva in potem bosa steče k medvedku in mu zaveže oči.
Ne. Ne norčujem se, medo. Četudi bi se lahko. Ampak ne iz tebe. Tudi iz Katarine ne. Še najprej iz sebe. Ahja. Dobro, da me nisi videl zjutraj. Veš, kaj sem počel? Brcal sem koš po pisarni in mečkal časopis. Vprašaš, zakaj? Zato, ker sem celo leto garal, noč za nočjo, kakor pek. Zdaj pa so me spodnesli na gladkem ledu kakor začetnika. Morda tudi sem začetnik. Ampak se bom pobral. In tudi umetnega drsanja se bom naučil. Nekoč bom sezidal mesto. Novo Brasilio. Boš videl, da bom. Mi ne verjameš? Da sanjam, praviš? Da se zatekam v pravljice? Nikar se ne trudi. Saj nisi prerok kot Fredi. Zdaj ne bova razpravljala. Zdaj bova malo zaspala. Šla bova v druge pokrajine. Deklice bodo tam in nobenega Brejca. Če pa bo, bomo tudi njemu zavezah oči, vendar ne z najlonko, ampak s črno klotasto ruto in se bomo šli slepe miši. Eci, peci, pec. Lovil nas bo in nas ne bo mogel ujeti. Nikoli. Zmeraj bo segel mimo, razumeš? Naj tudi on enkrat čuti, kako je to, če segaš kar naprej v prazno, v neulovljivi zrak. Potem se bo vse spremenilo. Oženil se bom s Katarino in bom imel otroke. In tebi ne bo več dolgčas. Z otroki boš hodil v medvedjo šolo, imel boš medvedjo torbico in majhen medvedji zvezek in v njem same odlične medvedje rede. Lahko se zaneseš, medo. In transistor dobiš. In tudi prašek za molje. Vse. Ampak malo moraš počakati. Zdaj se mi drema. Jutri. Pojutrišnjem. Čuješ? Spodaj hodi mama. Kuha kosilo. Stavim, da govejo juho in ohrovt. Ve, da imam to rad. Da bom boljše volje, če bom to jedel. Brejc pa bo jedel kolerabo. Veliko skledo samih Marsovcev. V omaki. Z zajemalko. Kot zlate ribice.
Misli se trgajo in mešajo s podobami, Nikolaj jih skuša z zadnjim naporom zavesti povezati v smiselni tok, a pljuskanje spanca in sanjskih podob je močnejše. Leži na produ sredi reke, na velikem belem jeziku, ki se zajeda v široko in plitvo strugo. Popolnoma sam je. Okrog je samo narava: kamenje, voda, grmovje, drevje, nebo in oblaki. Prikaže se Katarina in reče: Narava, človekov dom. Na rami nosi medvedka z zavezanimi očmi. Medvedek s hitrim gibom potegne najlonko z desnega očesa in reče: Kuku, ni res, samo dekoracija za nedeljski piknik. Katarina reče falot in mu spet zakrije oko. Potem stojijo vsi skupaj pred nebotičnikom. Po strelovodu se z veliko naglico spušča Brejc. Reče dober dan, steče skoz vrata in se z dvigalom spet odpelje na vrh. To ponovi štirikrat. Nikolaju se zdi to početje nesramno, in ko se spusti petič, ga z vso silo brcne v zadnjico. Brejc se pobere v dvigalo in se več ne prikaže. Potem je Nikolaj sam na velikem vrtu, ki se vzpenja v terasah. Povsod je bujno zelenje, grmovje in drevje, rože v gredah, vijoličaste in rumene mačehe, vse je zelo skrbno gojeno in poti so tlakovane z velikimi ploščami. Krog in krog je ograja in Nikolaj po dolgem iskanju najde vratca, ki vodijo na naslednjo, više ležečo teraso. Tukaj je prav takšen vrt kakor spodaj. Nikolaj gre naprej skoz naslednja vrata in spet se znajde na povsem enaki terasi. Postane nestrpen. Hiti s terase na teraso in podoba prvega vrta se kar naprej ponavlja. Potem se mu zazdi, da hodi nekdo za njim. Razločno sliši, kako železna vratca na spodnji terasi z vso težo padajo v ključavnico. Nikolaj stopi hitreje, a tudi zasledovalec hiti. Upehan je, a si ne upa oddahniti. Zdi se, da vrt nima konca. Potem vendar prispe na vrh. Na drugi strani ograje je cesta. Splazi se do vrat, jih odpre in močno zatresne. Hoče preslepiti zasledovalca. Ostane na terasi in steče v vrtno lopo. Skrije se v najtemnejši kot. Dolgo ni čuti ničesar. Nikolaj misli, da mu je ukana uspela, a ko hoče iti pogledat, močno potrka na vrata. Potuhne se, a trkanje ne preneha. Obide ga huda tesnoba in čez nekaj trenutkov se prebudi.
Spodaj trka mama z omelom ob strop. To je njun hišni telefon. Nikolaj se prevali na bok in pobuta s pestjo ob tla. Mama preneha trkati. Nikolaj se pretegne in pogleda na uro. Neverjetno, skoraj bo ena. Zdi se mu, da je spal samo nekaj minut. Pobere medvedka, ki leži na njegovem trebuhu, in ga položi na poličko. Ozne se skoz lino. Sonce stoji visoko, skoraj navpično nad streho. Ne vidi ga, a čuti močno svetlobo. Na stolnici udari ura. Skoči z divana in stopi k oknu. Nekajkrat globoko zajame sapo. Zdaj ni več tistih močnih barv kakor prej. Sonce jih je stopilo. Pravo poletje je že, pomisli. Zgodaj letos.
