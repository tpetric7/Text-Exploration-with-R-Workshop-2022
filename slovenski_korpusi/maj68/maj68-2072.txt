Pri petih letih se mi je zgodilo, da sem peljal mlajšo sestro v kino. Imela sva premalo denarja in v vrsti pred mano stoječi vojak je kupil eno samo vstopnico. Seveda sem sestro poslal domov; filma tako ne bi razumela, ker sta se en moški in ena ženska ves čas nekaj prijemala in objemala in še sam nisem vedel, za kaj gre. Sestra je prijokala domov, mene pa je mama krepko premlatila.
Sicer pa kaj je to v primerjavi s Kocko, ki se prostituira na Anteni, ko mu zmanjka denarja, pa še predlaga mi, naj mu za en teden posodim žensko; da gre na morje.
Delo od drugega avgusta in Tanjugova vest, da je bil Josip Djerdja na daljšem prijateljskem pogovoru pri predsedniku Nimeiriju.
Če dobro premislim, me najbolj jezi, da ne vem, pri čem sem. Berem, da so se nekateri poslanci neodgovorno vedli, ko so volili predstavnike v predsedstvo; radio pravi, da so v Domžalah enega izmed teh neodgovornih vrgli iz partije, pa še vedno ne vem, v čem je bila ta politično nevzdržna poteza. Potem mi Marjan med branjem strukturalizma v postelji pove, da so ti neodgovorneži predlagali amandma, po katerem bi bil lahko še kdo drug izvoljen, pa da to ni bilo prav. Ampak Marjanu se to ne zdi fajn.
Ne, saj ni nič narobe. Ampak blazno me jezi, da ne vem, za kaj v resnici gre.
Brezmejno občudujem pse, ki mirno lulajo – od skupščine in policije pa do zadnjega grma v Tivoliju.
Najbolj prisrčen pijanec je še vedno tisti, ki je nekega toplega avgustovskega dne mirno polulal Daj-dam. Kdo bi ga motil.
Polulaj se študent na cesti. Pa ti bo lulanja enkrat za vedno dovolj.
O, Jaša, Jaša. Opsuj mi mater božjo in oba konja in poln voz kukuruza zrno po zrno pa ti bom opsoval boga in svetega duha in bova prišla na sodišče, kjer ti bom pred poravnalnim svetom opsoval še kakega zemeljskega svetnika in bova bot. Potem greva lahko skupaj v Sudan streljat komuniste – za arabsko stvar.
To res ni človeško. Kaj me briga metafizika in dialektika, zame so pomembni samo človeški odnosi, se razburja Aljoša, ker misli, da vsi ljubljanski študenti vidijo v njem ruskega vohuna.
Potem so ustrelili mojega sodelavca El Ato. Pred državnim udarom sva se srečala v Londonu. Pa je šlo vse k hudiču. Šele kasneje sem pomislil, da bi lahko ustrelil Nimeirija in še koga in bi se stvar morebiti v našo korist zasukala. Pa kaj; Nimeiri je pobil in še bo vse komuniste. Ker za arabske socialiste so trije največji sovražniki – komunisti, Izraelci in Amerikanci. Ostaneta še bog in alah in hvaljeno bodi njuno ime.
Stvar premisleka je, ali naj pošljem k vragu vsakega pupilčka posebej, potem še vse, ki so komunisti, ker imajo zasluge po položaju, potem mlade neizobražene radikalce z nezrelimi novolevičarji vred, potem karieriste – ampak najprej vsakega posebej in osebno; nato bi začel z načrtnim uničenjem vseh in vsega. En velik boom.
Milanu se je razvezalo in ker je videl že skoraj ves svet (mož je že v letih in pravi, da vse skupaj en kurc gleda) in še danes bere Sokrata (praviš, da je tako, jaz pa trdim, da ni tako – premisli, kdo ima prav), je v dolgem razgovoru, kjer je bil sogovornik samemu sebi, zaključil, da vse hudič jemlje. En ameriški znanstvenik, ampak ne tak kot ti jugoslovanski buzdovani, je zbral ogromno podatkov o ameriškem načinu življenja; o onesnaženju zraka (ljudje množično crkavajo za srčnim infarktom); o tem, da so znanstveniki omejili eksplozijo atomske bombe od ene miljoninke na eno desetinko sekunde (skoraj ni, da bi verjel); o divjem pohlepu po tistem trapastem kosu pločevine; o filanju možgan in dokazovanju ljudem, da potrebujejo prav to in ne kaj drugega. Morje podatkov je ta znanstvenik zbral in jih dal v kompjuter. Rezultat je bil – dizastr.
Ti naši buzdovani pa nimajo veze.
Zaradi dobrih družinskih odnosov sem bil tiho, mislil sem si pa, da bi bilo lepo videti, ko bi komu padla na glavo atomska bomba, pa četudi je ne bi razneslo.
Sem pa odločno proti, da bi tako krvoločnost zagrešili nad kakšno institucijo ali ustanovo, pa četudi je to Delo. V pasjih dneh so že spet pisali nekaj o demokraciji. Delo pravi, da študentje niso demokratični. Šetinc pravi (v našem imenu, seveda), da to velja za Delo. Menda bo bistvena razlika v tem, da je demokracija za tiste trezna politična igra z jasnimi pravili; naša demokracija pa je lahko samo dogovor za izpeljavo akcije in akcija sama o okviru strategije, ki ni in ne sme biti jasna in dokončna.
Kar se pa socializma tiče, je vprašanje za vse v principu že rešeno.
O demokratičnosti Dela naj velja, da so pravila toliko časa nekaj vredna, dokler je igra fair. In seveda ima že spet najbolj prav tisti, ki lahko svojo pravico dokaže z argumentom moči, česar mu pa navadno niti ni treba dokazovati, ker je že tako deležen velike mere spoštovanja in strahu; če že ne iz nevednosti, pa zaradi ugleda in mrzlično potrošniško karierističnih aspiracij. – 30° C.
Pa ne da bi bili študentje kaj boljši. Tam se tistih deset aktivistov nekaj sili, potem enega krepko mahnejo po gobcu, ker preprosto ni vedel, za kaj gre. Zdaj mu je vse jasno; doma imajo po očetu – rudarju 200 din pokojnine; več kot pol štipendije je pošiljal domov; končno je čisto suh. Akademska smrkljad.
Nekje pri Vrhniki je en lep bungalow. V gozdu, mir ob vodi, mlinček in ribice. Mož je s trebuščkom in rahlim smislom za humor precej prijeten. In pravi, da ne ve, kaj bi. Ima 3500 din pokojnine, zraven pa zasluži še 2500. Kakorkoli – proti njemu nimam nič in tisti bungalow mi je nadvse všeč.
Mislim, da je to, čemur pri nas v bifeju pravimo svinjarija, manipulacija, izigravanje (itd.) nekje drugje. V bifeju vemo, kje. In če bi kdo mene poslušal, bi za dobro socializma ukinil vse bifeje, prepovedal bi točenje alkoholnih pijač; da pa mi ne bi kdo očital omejevanja osebne svobode in razkroja trgovine, industrije in sploh, bi predlagal neomejeno kajenje cigaret F 57 in omejeno ter kontrolirano količino marihuane, da bi vsi samo rožce gledali in na lepe stvari mislili. V imenu demokracije pa bi najostreje prepovedal vsako obliko monopola in izkoriščanja sploh. Topogledno bi bilo verjetno zaželeno ukiniti Tanjug kot tak. Dodaten predlog bi bil študij kitajske revolucije. Tako bi lahko vsakdo razumel, zakaj je dobro ukiniti korupcijo in poslati direktorje enkrat na leto za kak mesec obdelovati zemljo ali pa v mladinske delovne brigade; zanesljivo bi se zmanjšalo število srčnih infarktov, ki nastajajo zaradi prevelikega števila službenih potovanj na konvertibilna področja in reprezentančnih večerij ob Astorju in vodki; pa še možgani bi se jim prečistili in razvetrili.
S. V. Tempo pravi, da ti oblast prej ali slej stopi v glavo – in da je včasih dobro živeti tudi med ljudmi.
Eno lepo kulturno revolucijo bi se hotelo imeti, pa čeprav tako, ki bi bila čisto naša, revizionistična. Potem bi bil dizastr manjši.
