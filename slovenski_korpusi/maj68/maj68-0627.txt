Postrojeni v dvojni vrsti stali so ob cesti kamni. črni kamni ob beli cesti niso mogli v noči spati.
V divjem soncu razbesnelem mimo njih v pekel peljali so vklenjene junake v tihih vrstah nepreglednih v žalostnih, krvavih vrstah. Kri je kapala v pesek in je cesto pordečila, kri je padala na travo in jo oškropila. Kri je zdrsnila čez kamen in se izgubila.
V divjem soncu razbesnelem prišel je po poti človek triindvajseti po redu: »Dajte, črni kamni – pravi – pojdite domov k otrokom in nesite jim pozdrave, posušite solze malo!« In je dalje šel po svetu.
Črni kamni, mrzli kamni niso v noči spali, vsi so trepetali, kri jih je bolela.
