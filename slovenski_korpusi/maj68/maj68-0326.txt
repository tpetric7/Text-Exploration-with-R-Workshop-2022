Po vseh šolah, verificiranih in neverificiranih, že pišejo učenci naloge o jeseni. Listje odpada, kot odpadajo šefi vlad v Saigonu. Turističnih delavcev in plačanih ljubimcev ob Jadranu se prijemlje jesenska melanholija. Odhajajo njihove plavolase Helge, Brunhilde, Karin, Brigitte in s seboj odnašajo vonj po parfumu, marke, dolarje in krone. In seveda prijetne spomine na Indijo Koromandijo ob Jadranskem morju. Ne vem, zakaj nekateri naši ljudje nergajo, ko pa vendar živimo v Indiji Koromandiji. Mar ne objavljajo naši časopisi poročil o nesrečnih Američanih, ki so ubožci, v svoji naivnosti mislili, da bodo pri nas lahko zapravili ves svoj denar, pa ga reveži zaradi nizkih cen niso mogli. Zakaj se razburjate, ljudje? Če stric Sam ali stric Herman rečeta, da so cene gostinskih uslug itd. prenizke, jih bomo seveda zvišali, saj se tuji turisti gotovo bolje spoznajo na te stvari. Bodimo svetovljani in glejmo na naše cene z očmi Nemca ali Američana. V tem je vsa umetnost Indije Koromandije. In tako drug v drugem vidimo srečneže: Nemci vidijo Indijo Koromandijo v Jadranu in v naših pečenih piškah, mi pa v njihovem volkswagnu. Pri vsem tem pa pozabljamo, da so njihovi obiski pri nas druga okupacija. Ker gre za devize, omogočamo tem ljudem, da pri nas obujajo spomine na našo in svojo slavno preteklost. Tako bolj in bolj postajamo uslužnostni servis drugih narodov. Postajamo država natakarjev, ne pa turistična dežela. In če si bodo tuji turisti zaželeli, bomo prestavili Triglav k Dubrovniku. Naša gostoljubnost že presega normalne meje. Podobni smo gospodarju, ki strada, da bi bil tujec sit. Vsak gospodar bi naredil tako, da bi bila oba sita: sam in tujec.
Turistični delavci bi radi v sezoni spremenili našo deželo v nekakšno mednarodno državo brez določene narodnosti. Če bi bilo po njihovem, bi počasi odpravili (seveda samo v sezoni) vse napise v jugoslovanskih jezikih, preimenovali bi naše kraje po okusu tujih gostov, popevkarji v obmorskih zabaviščih bi peli samo tuje popevke (kaj ne delajo tega tudi že sedaj?), restavracije bi imele tuje jedilnike, za sladkosnedne goste bi uvažali smokve iz Italije, vino iz Francije, za ljubezni željne Švedinje in Nemke pa bi najeli španske ljubimce. Potem bi vzeli kredite pri Narodni banki in si od Angležev za angleške turiste izposodili Buckinghamsko palačo, od Parižanov za francoske goste Notredamsko cerkev, Köln pa bi posodil za svoje turistične rojake katedralo. Seveda ne smemo pozabiti na Avstrijce. Ti bi pri nas našli cerkev svetega Štefana. S tem pa bi Indija Koromandija ob Jadranskem morju izgubljala svojo barvitost in tudi tuje turiste. Saj ne hodijo Dunajčani na Bled zato, da bi jedli dunajski zrezek, ne, želijo si kranjske klobase z zeljem. Raje ohranimo svoj nacionalni ponos in pecimo ražnjiče in čevapčiče! Kuhajmo tudi kranjske klobase z zeljem.
