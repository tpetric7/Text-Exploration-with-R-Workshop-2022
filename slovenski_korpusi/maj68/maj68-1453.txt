Ervin Fritz, tvoj mož, nič manj možat kot drugi, ne manj pošten, ne manj pogumen, ne manj zavzet za lepo, pokončen, čist, ne manj nadarjen ne brez občutka za dobro in pravično, vdan v ljubezni, zahteven do prijateljev, prizanesljiv do drugih, blage nravi: Ervin Fritz, tvoj mož (cel kozmos) je lahko trezen ali natreskan, lahko ljubi domovino, lahko pa tudi kozla v kavarni, lahko napiše pesem ali pa pred policajem spusti urin, lahko piše po zidovih: »Živela Partija« ali »Ljubim Marijo«, lahko se gre spovedat na komite ali v zakristijo, lahko gre v gledališče in izžvižga politično sumljivo dramo, lahko ukrade komu avto, ali pa verjame kakor Kajuh, da bo vstal človek, novi človek iz človeka: v tem jalovem in gluhem času lahko tvoj mož napravi vse, kar more, a čas ne bo manj jalov in manj gluh.
