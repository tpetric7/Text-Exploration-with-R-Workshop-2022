zberimo se zbežimo ali umrimo ali pa vsaj zasanjajmo Sfinga stoji pred mestom stoji
postavila je devet ugank postavila devetkrat devet ugank našli smo Ojdipa umrla bo Sfinga
a ona je postavila postavila devetkrat devetkrat devet novih vprašanj vprašanj
našli smo nove Ojdipe iz polja smo jih rodili iz zemlje izkopali iz rude iztisnili in razvozlali so vseh devetkrat devetkrat devet zank
toda Sfinga pred mestom stoji stoji in nas zasiplje zasiplje z vedno novimi novimi težjimi kdo jih bo mogel rešiti žene več niti roditi ne marajo otroci otroštvo zavržejo in v pristaniščih opljuvajo prihajajoče ladje starci v kavarni ob šahu sedijo
ali pa nepredvideno umirajo kmetje prekolnejo jalova polja in zbežijo v šumno zavetje tovarne razgaljenih prsi se deklice lišpajo v dvorani s sedmerimi ogledali čakajo da bodo slišale Sfingino pesem ostali spijo ali pa se na vogalih za prevrtane novce prodajajo kdo? kdo bo zmogel Sfingine skušnje
zberimo se še je čas da zbežimo ali pa umrimo
na pločevinast nagrobnik nam bo Sfinga zarisala svojo najnovejšo uganko
