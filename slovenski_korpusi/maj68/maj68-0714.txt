Podpisani avtor pričujočega tvora trenutka ali domala nekako abstraktnega trenutka s konkretnim dogodkom naj se prav tule že naprej pokesa za od tod sledeče pregrehe, pove naj, da mu je hudo, ko mora delati silo vsej od množice izglasovani objektivnosti; potoži naj, da ni in noče biti otrikoteno oko, kot si prav s tem lasti pravico – življensko – pomagati ustvarjati vesoljno zablodo in zmoto. Pripomni naj, da gleda na spodaj pričujoči trenutek s stališča, ki odklanja sleherno možno ter zdajci obstoječe stališče, držeče čemurkoli, torej z nekakšnega ne-stališča (saj prav to »stališče« odklanja tudi svoje postave, ko negira samo sebe in pa spodaj sledeče), iz česar sledi, da mu je najtrdnejše opravičilo zagotovljeno že v prapreteklosti, opravičilo je preteklostno, prav zategadelj pa se mora avtor spričo čutenega dejstva, da drži zdajle v roki pero, ki v svoji zimisli datira pri Homo …, piše na papir, ki je determiran v Homo …, šteti za nekako tvarno, boleče opravičilo, ki ga ne gre pogrešati. Res, priznajmo, si avtor s tem privošči majceno umazano špekulacijo, ki s svojim spet ne pritiska drugam kot na ubogo množico, kar nikakor ni vredno vnebne hvale; skratka: vse skupaj ni drugega kot prijem, ne slog, prijem. Avtor meni, da morejo biti le na tak način …, s tem prijemom, zagotovljeni pogoji, ki pozneje morda omogočijo rojstvo nekakšne popolnosti: z drugimi besedami, isti odklanja sleherno tu sledečemu delu držečo kritično (to je lahko pač zgolj beseda) pripombo, znano je, da se te kdaj pozneje rade izrode v fizični napad, atentat na neko samoniklo življenje v prostoru bivanja (katero se živi z vodo in s kruhom); še pozneje pa, verjetno, v ubitje nemočnega avtorja samega. Opomba: Kot velja gornji odstavek spodnjemu rojevanju novega življenja, velja njemu pravkar zdeklarirani prijem, vse skupaj pa zapopade tudi pričujočo »opombo«, s katero pa se avtor »izključuje« iz prostora med črkami in bralcem, da bi s tem izključil možnost okužitve.
I.
V prostoru je hrošč.
Takisto ni napak dejati o hrošču podoba. Podoba s tremi lici: tri lica, ki se kažejo, da vzamejo ves prostor. Prostor je določen, s tem je vzet: šetna paluba, promenade deck.
Množica popotnikov neprestano prigrizuje iz potovalnih pločevink, pri tem pa nagibajo eni steklenice, druge pletenke, tretji čutarice, spet nekateri drugi pa steklenice, ki zadržujejo toploto vsebine. Izaac ne. Sovraži to. Ljudje se bučno pogovarjajo veselo se smejijo, vsakdo ima družbo, če ta ni trajajoča (kot družine, ki potujejo), si jo je takoj našel. Nihče ne more biti sam. Za ljudi je samota ena najhujših muk. Potem tisto: tu so ljubezenski parčki, ki se tako prepričljivo upodabljajo in si dajejo pomene in zagotovila s tem, da se ves čas stiskajo, božajo, ljubkujejo, govorijo si v otroškem jeziku majcene besedice in stavke, potem utihnejo, ljubice zapazi na dragega suknjiču drobcen prašek, nitko ali kaj, z zaskrbljeno nagubanim čelom ga prizadevno odstrani, pri tem napravi malce jezne oči, ko da bi se jezila na tisto nitko, kako si le upa kaziti ljubo obličje. Ljubček pa v izraz neizmerne hvaležnosti po tem strastno poljubi, kar milo se mu stori spričo sreče, ki se mu kaže v podobi njegove drage. Kmetice, ki vozijo na trg proso, bob, špinačo, čebulo in krompir, se pogovarjajo v prerekajočem tonu, tu in tam se kateri že prej visoki glas dvigne v pretresljivo višino, a tam ne vztraja, ker se slej ko prej sprevrže v zdaj tak, potem drugačen smeh. Stara kmetica govori kot navita igrača, pri tem ji proteza poskakuje v ustih gor in dol. Debeli mož srednjih let z okroglimi očmi ima na spodnji ustnici za poln oreh velik tvor, rjav, razpokan in svetleč se od nekakšne masti, ki z njo zdravi bolezen; tako mu zaradi vsiljive neprijetnosti ustnica venomer binglja in razkriva od tobaka rjave zobe; kadar kadi cigareto, jo prisloni na jezik, ki ga položi na tvor za nekakšno zaščitno blazinico, ravno tako pa stori – le da tedaj potisne jezik daleč ven – kadar pije iz steklenice: iztegnjeni jezik zvije v žleb, kamor položi vrat od steklenice; pije goltaje in zvočno. Starec z mornarsko čepico s polivinilastim ščitom ima drugačno bolezen: koža na njegovi bradi je temno vijolična in kot gnilo jabolko posuta z belimi točkami; tudi če razklene čeljusti, se potem na bradi premaknjeno meso in koža le počasi povrneta v stalni položaj. Tako gre nekaj potnikov verjetno v bolnišnico v kakem večjem kraju. Priletni turist v belem platnu se prestrašeno ozira v valove in v morje, to pa stori zelo previdno: vselej stoji nekaj korakov od varnostne ograde, tako pa v morje ne more pogledati drugače, ko da stopi na prste in iztegne vrat; s tem po stane nalik boječi starikavi kokoši. Pet ali šest otrok se stalno preganja med nogami ljudstva in košarami zelenjave, zaganjajo nemogoč krik in vik; deklici s kratkim krilcem je zlezla ena hlačnica umazanih spodnjic v zarezo med ritnicama; dečku, ki astmatično pokrehuje, visita iz nozdrvi zeleni sveči, in kadar ga ta nevšečnost malo zmoti, ju srkne noter, a pri tem se smrkelj zavrtinči in se prilepi na konico nosa. Orjaška tuja turistkinja, ki se vedno, kadar opazi na obali kaj zanimivega, zadere: Fric, Fric, in pri tem z eno roko vrti okoli sebe krhkega, neodločnega možiclja, da ta od prestrašenosti ne ve, kam naj pogleda, se nalaga z najrazličnejšimi izdatnimi jedačami.
Na tleh se tu pa tam še vedno sveže rišejo ostanki izbljuvkov, ki zaudarjajo z jedkim, kiseljkastim vonjem, vrata od stranišča se ne dajo zapreti, in če se ladja nekoliko nagne na bok, se odpro, in tedaj se vidi, kako na notranji plati piše: fuk.
Na gornji palubi, promenadnem hodniku z lesenim ladijskim podom, je razpostavljeno nekaj zvočnikov, ki igrajo raznovrstno glasbo, najraje ljudske koračnice. Hrup je malone boleč. Nekaj vojakov, ki se peljejo na dopust, prepeva besedilo k napevu koračnic. Včasih utihnejo in si pripovedujejo mastne šale, potem se smejejo rigaje, eden še zlasti svojsko, tako, da zrak iztiskava iz pljuč kot težak izdihljaj orjaka, ki mu zapelje čez prsi tovorni avtomobil, medtem ko zrak vleče vase, pa ga istočasno uporabijo glasilke, tako da se smeje z obrnjenim glasom, navznoter. Petični turist v športni opravi se čuti boljšega in nad množico, zato sloni ob ograji in gleda v daljnogled. Delec množice postane šele pozneje, ko valovi dobijo večjo veljavo in vztrajno majejo ladjo; tedaj še vedno sloni ob ograji, a daljnogled je odložil in bruha v vodo; nato si s karirastim robcem obriše usta, takoj zatem pa se naje okusne malice, ki jo kmalu povrne čez palubo; njegov obraz je strašansko bled, oči bolno in proseče tekajo med ljudmi, stara kmetica mu ponudi požirek brinjevega žganja, da mu to pomore, pravi, in petični turist z gnusom obriše ustje steklenice, pozneje pa sam od sebe poprosi za nove požirke.
V množici je Dafne: ves čas uročeno strmi v Izaaca. Izaacov pogled se ujame z njenim. Pogleda se razideta.
Izaac je tršat, visoke rasti, kozavega obraza, plavajočih, lenobnih kretenj, ki se prilegajo neposredni okolici, vsa postava in zunanji videz sta odločno nasprotje njegove nravi. Mož je odklanjalec vrednot. Beži od ljudi; če pride v stik z njimi, se na videz res v trenutku spremeni, tako se prilagodi, da sploh ne prihaja do izraza njegova nenaklonjenost kolektivnosti.
Pogleda se znova ujameta, to pot vztrajno:
II
Pozejdon! Pozejdon! Pozejdon!
Vso noč, moj bog, vso noč sem bil z viharjem, ležal sem na raskavem, prežrtem, trhlem podu na dnu čolna. Pozejdon, Pozejdon, sem vpil na glas in stegoval roke v nebo, tjakaj, kjer so mrzlo, jetično silile iz prostora zvezde, ne blede, ne motne: surove, blesketajoče. Pozejdon, sem vzklikal, se smejal z grlom, da mi je ostra bolečina bodla skoz sapnike v prsi, da sem globoko, globoko goltal mrzli veter, ki je srdito, v sunkovitih, topih curkih udrihal od gora, od kristalnih, kamnitih, grbastih, šiljastih gora;
Pozejdon, Pozejdon, ubij me, z barko trešči, bog, moj bog, v pečine, srebrno čipko prša v temi, daj, naj se mi raztrešči glava, daj, da umrem v godbi, daj da mi bo težka, mučna, ah, premučna smrt, da se zadavim v soli, da me napadejo neznatni rakci, ki požro vsako mrhovino v izredno kratki dobi. Pozejdon, ti mršavo ščene, kaj res ne moreš, kaj res ni več v tvoji moči, da bi zbesnil vodo in zrak, kaj res ne znaš, pozabil si ubijati? Tri mreže tolstih rib, dve košari najslajših školjk, sebe: to ti dam, daj, zdaj mi pokaži cirkus.
Vso noč, ljudje, vso noč. Ležal sem na veslih, a ne pomaga, valovi brazdano vlečejo podobe temnih gmot z okraskom bleščeče, mrmrajoče pene na grebenih, potem udarec, potem še udarec, potem udarec. Pozejdon, daj se biti z mano? Sprejmeš boj? Tu, v čolnu in v tebi: da sem bacil? Bij se, bij, ne pričakuj usmeljenja, poteptam te, kot mi bo v moči.
Ubožno pohajkovanje rosnega mladiča. Ubožno, da, ubožno.
Resničnega sem se čutil v prihajajočem in vedno bolj topem, malce prirezanem, nedokončanem vonju; zakaj to, vem, je bil vonj Pozejdona, prav njegov. Resničnega skoz raskave, ožuljene dlani, lesena bruna vesel, skoz ta globoko v hrupno morje. Resničnega v udrihajočih valovih zraka, v slanobnem hladu, vlažnem pišu; resničnega v borbi za golo življenje, v borbi, ki sem jo vsilil viharju, izsilil valovom, da so me za šalo metali okrog čeri, ki je pri slehernem izidu morja zrasla v koničast stolp tik pred mano in tako nenadoma, da je bilo vsakokrat zares malenkost čutiti hladno, koščeno roko na vratni utripalki, tako grozljivo se je prikazala, kot nekak nebeški velikan s kamnitim šlemom, prav globoko v temo nad vsem rohnečim peklom … tedaj sem čutil, kaj se pravi RESNIČNOST, tedaj sem začutil, tu v sebi, v mesu in v kosteh, po žilah in v zadnji celici, tu, kjer se je naselil strah pred gnitjem, smrtjo; tedaj sem vedel, prišlo je vame polagoma, polzeče, da obstaja višja resnica, čeprav le moja; ta resnica je bila visoko nad mano, obok, pod mano, in zapirala me je v sebe, v svoje notri od vseh strani. Zapičil se je strah v poslednjo gubo na moji koži, bil je po meni, in to je bil strah, strah pred koncem, strah pred bolečino, strah pred prijetno omamljen telesom v agoniji. Ne, ta strah ostane, presilen je bil, kot sem le v tej silovitosti mogel dojeti svojo resničnost, resničnost, ki pravi: Tu imaš tvoje življenje; potem se zaveš, da imaš samo tole majceno, bedno življenje, ki se moraš zanj trgati in se krčevito, do panične živalske bojazni grabeče oklepati najslabotnejšega upa, vztrajati, vztrajati v neumnem, nedojemljivem.
In vedno, z vsakim naslednjim sunkom, vrtoglavim mimohodom ostrih kamnitih mečev se je strah pogreznil globlje, vniknil in se notri razlil v mrzlo spoznanje, kaj mi pravzaprav pomeni to, za kar nisem nikoli, nikoli nikogar prosjačil, kar bi bil še prej odklonil, če bi bilo mogoče. Kako resnična resničnost. Kako edina resničnost. Kako nedojemljivo, če nisi v njej, v resničnosti, v razbesnelem Pozejdonu. In kako resnično življenje, kako trdo, oprijemljivo v svojem koncu: v strahu.
Nebo je bilo jasno, sveže, zvezde so se zdele božjastne; Meseca ni bilo, a svetloba jasnega neba je zadostovala, da sem videl kakih dvajset zavesljajev predse v prostor. Krčevito sem se zaganjal na vesla. Pomorejo takale vesla v viharju kaj neznatno, tako sem jih mogel uporabiti dovolj uspešno le kot krmilo, da sem prihajajočim valovom nastavil premec; a voda me je zapljuskovala kljub preprostemu, pa vendar edinemu tu možnemu manevru. Šlo mi je za življenje. Sam sem se podal v vse to, res je, a občutek uresničevanja je občutek ugodja. V brezupnem boju – edino tam – more biti uresničevanje pristno. Vse ostalo je topoumno samozadovoljevanje, mizerno občutje mlačnosti, smrdljivosti in lepljivosti, kateremu se privadiš da se na koncu zazdi kar znosno, celo udobno. Resničnost je v strahu. Resničnost je v nepopuščanju, v smrtnem boju, v mrakobni neznanosti, v tujem. Tako sem čutil, tako sem vedel, tako je bila to edina resnica, ki mi je mogla nuditi zavest upornosti; tako mi ni moglo biti mar, ali je Zemlja ploščata in ali se Sonce vrti okoli nje. Tako vem, da mi je o vseh resnicah vseeno tudi zdajle, ko se boj mimo in gledam čudno, mamljivo potnico tamle pri strojni kajuti, in jasno, edino razumno in sprejemljivo se mi zdi da se menim za svojo resnico, za tisto ki mene žulji in teži; odklanjam sleherno pravilo odklanjam zarodek vsake množičnosti, odklanjam vse, kar ne velja izključno meni, da si s tem pripravim gumno k boju, ki se mi je vanj podati. Boj, ki mi da čutiti, da sploh sem. Boj uresničevanja.
III.
Pogleda se znova ujameta, to pot vztrajno: To sta Dafne in Izaac. A kaj naj to. Kam bi to. Boriti se za svoj prostor. Boriti se v gledanju: ljubezen je pravzaprav najbolj absurdna, nikamor sodeča zadeva na svetu; sovražna morju, sovražna zemlji, nebu, ognju. Pogleda ki pomenita boj. Uresničevanje. Izaac se ustopi, še prej umakne oči. Ono žge, neznosno je, Dafne je predmetna, netukajšnja. Delec množice katera pije, žre, kozla. A vendarle, tu je neka vez, ki drži, kuje, priklepa. Nje pogled je žalosten. Ali pa ni žalosten. Oči, ki zlato cvetijo nad zamolklimi vdrtinami pod ličnicami. Bedno je. Iskati v ljubezni izhoda, ko je že pred začetkom, že pred najrahlejšim mimogredočim videnjem obsojena na smrt in polom: polom je zlasti v tem ko na zunaj ni videti ničesar, nikake spremembe … Ljubiti, postati resničen v ljubljenju in ljubezni, postati resničen, upravičen v partnerju; mehko, utripajoče, trzajoče zdušje. Koža. A vselej ono: koža, ki se je dotikam, božam, ščipljem, praskam, to ni moja koža: ni popolnosti, enovitosti v ljubezni. Koža, ki zbuja občutek prijetne medle, vlažne posteljice v materinem telesu … pa vendar koža, ki je koža nekoga drugega, koža, ki je končno kot mrtvo usnje, papir, les, kamen; dotik, obsojen na zdaj zdajšnji konec: ni spora z neživim predmetnim svetom pred sporom z vsem živim, živečim, polzečim, gomazečim. Vse je preprosto: Izaac ljubi Dafne. Izaac se zaveda nesmisla. Izaac, vem, da se mi skuti dotik tuje kože, kot sleherni dotik. Smrt v živem. V živem je gnus. Gnus do neživega je življenjski in živ, nikoli ne elementaren kot kaplja vode: gnus do neživega je v človeku; porodi se: ob dotiku z živim. Izaac, ki odklanjam telesni dotik z drugim telesom, za katerega vem, da je v njem življenje kot moje, si želim dotika. To je novo. V tem je vredno. Je vredno biti resničen? In, je vredno postati resničen? Nihče ni resničen; kako neki! Resničen samo z nebotičnika, resničen gverilec nekje v džungli, ko morivec nekje v New Yorku, ki bo zdajci treščil z nebotičnika, resničen gverilec nekje v džungli, ko vidi padati nase tovor sežigalnih bomb, resnični so na smrt obsojeni, ko čakajo justifikacije; mati je resnična, ki ji je umrlo pravkar rojeno dete, ljubimec, ki ga je prevaralo in zapustilo dekle … Pogled: mostovž, dekle z očmi in lasmi, njen pogled. Izaac sem tuj živemu. Tuj koži dekleta, ki stoji in gleda. Tuj ljubezni ki se rodi, plamti in umre; tuj vsemu mrjočemu: ljubim stol, ljubim kahljo, čevlje, ladjo, hrib, morje. Tuj pravkar rojenemu prijateljstvu, ko sedim v temnem prostoru s telesno osebo, ki mi je morda naklonjena, ko pijem pivo in gledam to osebo, kako se sklanja nadme in govori o kaj vem čem vsem, ker meni, da to meni, živemu, telesnemu, tršatemu, mozoljavemu Izaacu godi, ubijajoča mi je vožnja v nabitem trolejbusu, prepolni ladji … in kot bi se tu nekaj zataknilo, stoji tam Dafne in zre v Izaaca, zre in je uročena, kot zre, in ne dojame tega, tudi sam. Pa vendar, tudi v tem je resničnost, v tem se uresničuje, to je vznemirjenost ob neznanem … to je človeško, samo človeško. Ta pogled, ki pravzaprav boli, prija, Izaac se mu vdaja. Dekle, ki stoji in zre. Izaac, ki vrača njen položaj. Podoba je umirjena. Vse življenje se je umaknilo noter, vse dogajanje je notri podobe in v mimogredočem zdušju. Misli: vse se suka okoli bližnje prihodnosti. Predmetno in zgodovinsko najpreprostejša malenkost bi bilo stopiti v gibanje, prestopiti razdaljo petih ali šestih metrov; pa je tu več: bojazen. Strah. Resničnost. Poljub z ustnicami in z jezikom in z zobmi. Ogabno. To je koža. Nikjer več resničnosti tik pred poljubom. Ne sledu o resničnosti v preteklem dejanju: najnavadnejši, pogrošni telesa – gnus.
