sedeli so v parku sredi mesta nasedli so poleg velikega sidra med sencami in golobi trije redkobesedni graditelji z brezizraznim razumevanjem za frfotave ptiče in bedasto sidro eden je rekel ja če pa vržejo H-bombo bo pa vse izravnano drugi je rekel trg republike nebotičniki gore vse tretji je grizel žemljo rekel je o vse golobi so pobirali drobtinice pod bedastim sidrom potem je padal pepel tri dneve in tri noči dolgo noč razpadla so trupla graditeljev golobi so ocvrti in sidro trg republike nebotičniki gore in o katedrala in o vse kdo vas odkrije pompeji čez tisoč sedemsto let in se kakor trnjulčica prebudiš kadar te najde srečni princ premnoga bogastva bo našel tisti ki išče potem bomo prišli bivši ljudje in ga bomo požrli zmeraj pride kdo zmeraj kakšnega požremo zdaj že iskavce dresiramo zato da jih potem požremo zadosti iskavcev bo še za bivše ljudi zadosti pompejev ni smrti ampak je luč
