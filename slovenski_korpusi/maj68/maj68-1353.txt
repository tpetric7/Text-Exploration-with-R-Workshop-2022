(domača naloga)
Z Minko sva šla v gledališče. Bilo je v četrtek. V gledališču so se igralci sprehajali kar tako naokoli med nami. Mi smo bili gledalci. Začele so ugašati luči. Natakarica je rekla: »To ni še nič …« Iz zvočnikov nam je igrala godba. Meni je bila zelo všeč. Minki tudi. Bila sva zelo vesela.
Nato sva šla v dvorano. Minka ni dobro videla. Zato sva se presedla. Potem se je odgrnil zastor. Še prej je v temi igrala tista godba. Neka gospa je pela ob godbi. Pela je zelo lepo. Tudi smejala se je.
Na odru so stali igralci. Eden je ležal. Drugi igralci ga niso videli. MI, gledalci, pa smo ga videli. Potem se je odgrnil še en zastor. Ta je bil na odru. Prikazala se je zelo lepa gospa. Bila je v perilu.
Meni je bilo tesno pri srcu. Minke nisem vprašal. Drugi gledalci so bili starejši od mene. Zelo so se smejali. Meni pa je bilo nerodno.
Na odru je bil tudi igralec Janez Škof. V naši ulici ima garažo. Imel je umetno brado. V našo ulico pride po avto brez brade.
Kmalu mi ni bilo več hudo pri srcu. Tudi Minka se je zelo smejala. Najbolj glasno sem se smejal jaz. Včasih sem se samo jaz smejal. Nič mi ni bilo nerodno. Potem se je začela smejati na ves glas debela gospa poleg mene. Bil sem zelo vesel zaradi tega.
Najbolj všeč mi je bila lepa gospa v perilu. Veliko sem gledal vanjo. Tudi vsi igračci so gledali največ vanjo. Minka mi je rekla: »Igralec Vladimir Skrbinšek je star sedemdeset let.« Jaz sem se zelo začudil. Na odru je bil general. Rekel je: »Kaj mi mar. Korajža velja.« To mi je bilo zelo všeč. Meni se je zdel zelo mlad. Rad bi ga poznal. Jaz poznam Nino. Nina je njegova nečakinja. Tudi ona bo igralka.
Bil sem zelo dobre volje. Tudi Minka je bila vesela. Njen očka je režiser. Poznam tudi Minkino mamico. Sedaj imajo doma mladega kužka. Vsi so ga zelo veseli. Meni pa je še posebno všeč. Kužek bo kmalu zrastel.
Minkin očka nama je dal deset dinarjev. Šla sva v unionsko klet. Minka je pojedla eno gibanico. Tudi meni je dala malo. Jaz pa sem popil tri deci cvička.
Potem sem spremil Minko nazaj v gledališče. Tam jo je čakal očka. Jaz pa sem šel domov.
Minka je fejst punca.
ena
