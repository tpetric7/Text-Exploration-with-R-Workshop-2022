Avtobus mu je že odpeljal, ostal je bil še pol ure dalj v delovni sobi, tudi vodja Pivec je ostal (vodja mora biti povsod pričujoč kot bog, je zmerom govoril), počakal je nekaj trenutkov na avtobusni postaji, pogledal na veliki vozni red, naslednji odpelje šele čez dobro uro, ne bom se razkazoval ljudem kot kip v cerkvi, je pomislil, sprehodim se do doma železarjev, popijem kislo vodo ali češnjev sok, prekleto bi se mi prilegel.
V domu železarjev je sedel pod pisani platneni dežnik; stali so na štirikotni, nepokriti terasi na prostoru med restavracijo in kavarno. (Dežniki so kot daljni vonj obmorske plaže, je pomislil.) V restavraciji še niso končali z obedom številni abonenti, kavarniški prostori pa so bili prazni, le tu in tam je posedal tujec, ki je po poslih zašel na Dobrije. Oživeli bodo na večer, prišli bodo gostje iz velikega stanovanjskega naselja. Natakar mu je postregel, pogreznil se je v stol in počasi srkal češnjev sok s slamico.
Zalebdel je v mehkobno praznino, v njej je sijalo mehkobno popoldansko sonce s kratkimi, toplimi žarki, se širila mehkobna terasa, med njenimi ploščami je poganjala nizka, mehkobna trava, popoldanski počitek na terasi ob morju, zdaj že nekaj let nisem bil z družino na morju, bila je bolna Marijica in potem je imel Marko senco na pljučih, in naslednje poletje sem bil jaz tri mesece na študijskem izpopolnjevanju v republiškem arhivu, kako čudovita mehkobna praznina.
»O Andrej! Pozdravljen ...«
Butnil je v rob praznine, da je za hip občutil mehkobnost kot bolečino, in se ozrl. Ob strani mu je stal Dob, upokojeni učitelj.
»Zdravo ...«
»Fant, pootročil se boš ob soku,« se je zasmejal Dob in prisedel.
»Ne diši mi drugega, nisem še obedoval.«
»Tako? Gladovna stavka?«
»Ah, ne ...«
»Veš, tudi jaz še nisem obedoval ... Nekaj časa sem si kuhal sam, pa sem zgubil preveč časa s tistimi ceremonijami, in mi upokojenci imamo tako prekleto malo časa.«
Govoril je naglo, besede so se mu prehitevale, bile so ognjevite, ko da se mu sproti pečejo na žerjavici, ki ne more in ne more ugasniti, in ima venomer svojo publiko pred sabo; bil je drobne postave, suhega obraza, koža pod vratom mu je usihala v močne, viseče gube, ptičji nos mu je dajal posebno znamenje izrazitosti, lasje so se mu redčili.
Prihitela je natakarica, dekle z visokimi nogami in z glavo cvetličnega lonca.
»Tu ste, gospod Dob ... Videla sem vas vstopiti, potem pa sem vas zgrešila ... Boste tu obedovali?«
»Kaj ne bi smel tu obedovati?« je s prikritim smehom poudaril Dob.
»Seveda ... seveda lahko,« je bila natakarica v zadregi, kot šolarka mu je gledala v oči.
»Če lahko, potem mi, prosim, prinesi kaj dobrega.«
»Precej, gospod ...«
Natakarica je odhitela, trup se ji je lomil v višini. Dob se je obrnil k Andreju. »Ne vem, zakaj mora biti vsak star človek gospod ... Postanemo s šestdesetimi leti že sami po sebi senilni buržuji?«
»Deklica je mlada ... ne pozna tvoje preteklosti ... Zraven tega ti izkazuje le sramežljivo spoštovanje ...«
»Zaradi mojih redkih las?« se je Dob našobil v smeh. »Najbrž ne ... Vsakega prvega ji dam napitnino ... To je ... Vrag me vzemi. Če bom še nekaj časa na svetu, se bom še res pomalomeščanil.«
Ko se je natakarica vrnila, je zadišalo po topli juhi, kuhani govedini, praženem krompirju in špinači ... Andrej mu je voščil dober tek in spoštljivo nekoliko odmaknil svoj stol. Jed ga je vabljivo ščegetala v nos, nenadoma se je odprla v njem lakota, po živalsko je odpirala široki gobec, obšel ga je občutek, da ne bo mogel vzdržati niti trenutka več, in malone bi si rekel naglas: Kje pa je zapisano, da si ne bi smel privoščiti obeda v restavraciji?
»Pravzaprav bi obedoval še jaz ...«
»Seveda, lej ga,« je rekel Dob in brž poklical natakarico. »Bolj mi bo teknilo, če bova jedla v dvoje ... Veš, moja žena nikoli ni marala obedovati sama. Čakala me je mnogokrat z obedom vse do večera, tako se je navadila. Hm, česa se človek ne navadi v zakonu, in ko je lani umrla, je umirala težko. Mogoče tudi zato, ker je vedela, da bom moral odslej obedovati sam; otroka sta odrasla, petnajst let sta že od doma ...«
Že dolgo mi ni obed tako imenitno teknil, je pomislil Andrej, ko je odložil pribor. Drobna sprememba mu je pomenila prijetno lagoden občutek, mehkobnost se je vračala vanj s prenovljeno podobo, čeprav se je nekje prav v bližini še vedno sprehajal vodja oddelka Pivec z mefistovskim plaščem iz črnega klota.
»Če sva že obedovala skupaj, si lahko privoščiva še kozarec črnega,« je rekel Dob, »boš videl, ne bo ti škodil.«
Medtem ko sta si počasi točila črno vino, se je na terasi nabralo že več gostov: uslužbenci železarne, tehniki, inženirji s svojimi družinami, kozav gimnazijec z dekletom ...
»Pred štiridesetimi leti teh še nikjer ni bilo,« se je nenadoma oglasil Dob, »bili so delavci in zborovali smo v majhni, temni kleti našega tovariša, delavca Thurnove železarne ... Vodilni uslužbenci so bili tujci, zbirali so se zase, zgoraj na gradu ...«
»Pred štiridesetimi leti so se na tej terasi še pasle koze,« se je nasmehnil Andrej. »Glej, naredil sem predolg požirek.«
»Saj ne gre za nostalgične spomine, vrag jih vzemi! Kar tako človek ugotavlja, zmerom znova mora v sebi preurejati spomine, in štirideset let pravzaprav tako malo pomeni ... Daj, natoči nama ... In ne bi rad ugotavljal, da je bilo takrat črno vino boljše ...«
»Boljše?!«
»Morebiti je bilo tudi slabše, kaj vem,« je smeje nadaljeval Dob, »ne pijem tega z istimi leti, in človek se privadi svoje dobe kot jarma. Ko pa mu ga nenadoma zamenjajo, si začne domišljati, da je bil prejšnji boljši, nekako se ne more navaditi na novega, čeprav se je sam boril za novega (ali še bolje povedano: za nobenega!), žuli ga, zdaj na hrbtu, zdaj pod vratom, in les ni dobro uglajen, kaj bi z nami, nepoboljšljivi smo ...«
»Če je v nekem obdobju jarem država, potem je pri nas že začela umirati,« je rekel Andrej in pomislil, to so besede govornika na našem zadnjem sindikalnem zborovanju, ne vem, so mi ta hip prišle prav ali ne.
»Žal sem prestar, da bi si dočakal njeno smrt ... Zato sem včasih resignirano nestrpen ...«
»Prepričan sem, da vidiš povsem objektivno dobre in slabe strani njenega umiranja,« je rekel Andrej, in vidno mu je bilo nerodno, ko ga je tikal, namerno se je izogibal stavkov v drugi osebi, a stari Dob je odločno vztrajal, naj ga tika.
»Ej fant moj,« se je nasmehnil Dob, »nikar me ne povišuj, prav tak slabič sem kot drugi, neumno se zaganjam le v slabe strani ...«
Pri vhodu na teraso je postal inženir Tomaž z ženo. Ko sta ugledala Andreja in Doba, je inženir pomahal z roko in prišel z ženo k njima.
»Pozdravljena,« je rekel inženir Tomaž. »Saj lahko prisedeva?«
»To se razume, kar izvolita,« je dejal Dob. »Če se pogovarjata dva sama, se kmalu začneta ponavljati.«
»Nisva sama,« je rekel inženir in poiskal še dva stola. »Zobčeva še hodita za nama.«
»Saj ne vem, če se ne bosta premislila,« se je oglasila Tomaževa in sedla k Andreju. »Zobec pravi, da mora pripraviti poročilo za sejo upravnega odbora.«
»Eh, saj ne bomo dolgo.«
Prikazala pa sta se kmalu za njima. Zobčeva je bila nemirna, majhna ženska, učiteljica, s patinirano srebrnimi lasmi, z obrazom neuveljavljene lepotice. Zobec dolg in suh, z velikimi očmi in močnimi obrvmi, štrenasti lasje so mu venomer silili na čelo, v nasprotjih se je dopolnjeval z ženo.
»Presneti dedec,« je hitela Zobčeva, »kar v poročilo se mi je hotel zabubiti ...«
Zobec se je nerodno smehljal za njenim hrbtom.
Sedla sta med Doba in Tomaževo.
»Andrej, da tudi tebe vidimo tu?!« se je začudila Zobčeva, v družbi je bila vedno nekaj tonov glasnejša od drugih.
»Kako – tudi mene? Mar nisem dovolj spodoben za to družbo?« je vprašal Andrej in ne da bi hotel, je začutil v svojem glasu trpkost.
»Tepček, ko te pa tako malokdaj vidimo!« je odgovarjala Zobčeva in pogledala Tomaževo. »Ali ne, Janja? Prva leta po poroki je še Barbaro kdaj pripeljal na Dobrije, zdaj pa ...«
»Najbrž je spoznal, da je mlado ženo bolje imeti na samem,« je rekel inženir z glasom modreca.
»Mogoče pa mu je Pivec prepovedal hoditi v kavarno,« je dodala Tomaževa.
»Pivec?!« se je zdrznil Andrej, ko da mu je nekdo nenadoma položil na hrbet hladen nož, v trenutku se je raztekla na vse strani mehkobnost, ki ga je zalila ob obedu z Dobom, spet je sedel za svojo mizo v arhivu in se ni mogel več dvigniti od nje, čutil je, da se bo le s težavo vrnil na teraso k družbi.
»Prizanesimo mu s Pivcem,« je rekel Dob.
»Tako je!« je vzkliknila Zobčeva. »Slovesno si prisezimo, da nihče od nas ne bo več omenil tega imena ... Ste za to?«
»Smo!« se je v en glas oglasila družba, a smehljaja niso mogli skriti.
Natakarica je prinesla vina, za Tomaževo in Zobčevo pa turške kave.
»Mene se pravzaprav še drži popotni prah,« je rekel inženir Tomaž prikrito pomembno.
»Saj! Seveda!« je vzkliknila Zobčeva. »Bili ste vendar na svetovni razstavi v Bruslju.«
»Predvčerajšnjim zjutraj se je vrnil,« je povedala Tomaževa, z dvignjenima prstoma prijela skodelico in srknila kavo, kako se je potrudila, da je v tej kretnji pokazala ves svoj zadržani mir, je pomislil Andrej, močna, okrogla ženska je, videti je, da potrebuje vsak dan več časa za nego obraza, ki je nekoč brez tega vzbujal pozornost, inženir se je ujel v zanke te pozornosti, bila je hči nižjega uradnika dobrijske železarne, šolo je kmalu prerasla, a starši niso odnehali, šlo je tako rekoč za uradniško čast, z velikim trudom so prilepili nanjo nekaj etiket: leto dni klavirja pri upokojeni trški učiteljici, leto dni šiviljske umetnosti in šestmesečni kuharski tečaj ...
»No, in kako je bilo?« je vprašal Dob.
»Na to vprašanje je težko odgovoriti v eni sapi ... Imenitno pač ... Enkratno ... Razstavljeni so zadnji čudeži človeka ...«
»Tudi jaz sem imel priložnost, da bi potoval v Bruselj,« je rekel Zobec.
»... a je ostal doma, ker so v železarni prav tiste dni pričakovali neko komisijo iz Beograda,« je ognjevito živčno dodala Zobčeva ... »Naš Ivo je pravi ... pravi ...«
»... pravi Slovenec!« je smeje končal inženir. »Cvre se že stoletja v nepoboljšljivem lokalizmu, v srčkanem vrtičku majhnosti in nepomembnosti ...«
»... in se ne upa požvižgati na komisijo iz Beograda!« je vzkliknila Zobčeva.
»Ne bo res,« je ugovarjal Dob. »Šli smo v svet, ko nam je postal dom pretesen, in šli smo tudi, če je bilo treba kje pomagati, borili smo se na ruski in francoski fronti, v Španiji, Slovenca najdeš povsod ... Tisto o neznatnem Slovenčku je obrabljena laž. Slovenec je Slovenec in Slovenček obenem, v isti podobi, je vrtičkar in je svetovljan, že od nekdaj ga razjedata lokalizem in kozmopolitizem, vselej je bil zaskrbljen za svojo drobno usodo in hkrati za veliko usodo sveta, morebiti je v tem njegova slabost, morebiti je v tem njegova veličina, morebiti je v tem njegova nesmrtnost ...«
»Dragi moji, vem le to, da sem bil na razstavi drobna, neznatna pika ... Čudeže pa so razstavljali Rusi, Francozi, Amerikanci, Švedi ... Da bi videli Atomium! Čez sto metrov visoka, svojevrstna konstrukcija iz jekla in aluminija; sestavlja ga devet krogel s premerom osemnajst metrov ... Posebno impozanten je pogled nanj preko velikega vodometa, kratko malo enkratno, nepozabno ...«
»Vidiš, Ivo, kaj si zamudil, nabila bi te kot otroka,« je zmajevala z glavo Zobčeva.
»Saj bodo še svetovne razstave,« se je smehljal Zobec, videti je bilo, da se je na njene vzgojne izbruhe že zdavnaj navadil, postali so nepogrešljiv del njunega zakona.
»Morebiti bomo takrat tudi Slovenci že razstavili kako čudo,« je rekel Andrej z občutkom, da se roga samemu sebi.
»Ah neumnost!« je resno zamahnil z roko inženir. »Vedno bomo capljali za svetovnimi dogodki ... Povem vam, obide te strahoten občutek, ko se pripelješ iz našega provincijskega mesta v leto 2000: dvigneš na primer slušalko in zapoveš v telefon, naj ti doma zaprejo okna, zalijejo gredice v vrtu, vključijo kuhalnik in skuhajo obed ... Hm, fantastično!«
»O, Tomaž, nisi prvi Slovenec, ki se je vrnil s to boleznijo,« je rekel Dob. »Vendar se najbrž motim, če rečem, da se lahko z njo okužijo prav tako Američani, Rusi in Francozi ...«
»Veliki svet mu je zmešal glavo!«
»Ivo, grozen si!«
»Mogoče mi je res,« je mirno odgovori inženir, »a če mi jo je, mi jo je le zato, ker sem Slovenec ...«
»V naši železarni kmalu ne bomo izdelovali nič slabšega jekla od švedskega,« je rekel Zobec in si krčevito stiskal členke na roki.
»Oh, kakšno nestrokovno govorjenje!« ga je zavrnil inženir, »švedskega jekla ne bomo dohiteli do sodnega dne! To je samo naša politična teza, pobožna želja, reklama za našega preprostega državljana ... Že zato jih ne bomo dohiteli, ker kratko malo gledamo drug drugemu na prste, skozi vso slovensko zgodovino si drug drugemu preganjamo vero, čeprav nas je vseh skupaj za eno cerkev, merimo drag drugemu svetovne nazore, čeprav nas je komaj za eno slabo, nepomembno stranko ...«
»Zdaj smo ena sama stranka!«
»Na videz!«
»Prosim vaju!«
»Še pri tej majhni mizi ne moremo biti ena sama stranka ...«
»In nikoli ne bomo.«
»Dovolite,« se je oglasil Dob, »tudi jaz sem že imel bolezen, s katero se je okužil Tomaž v Bruslju ... Bilo je pred tridesetimi leti morda, bral sem ruske in francoske klasike in sem bral dela velikih marksistov, postal sem nestrpen, vse sem hotel postaviti na glavo čez noč, vso slovensko družbo sem hotel zmašiti v en lonec in jo skuhati na novo, potem pa me je tako enostavno, preprosto udarilo življenje po glavi, da sem začel gledati marsikaj drugače, in danes mi je ostalo le še spoznanje, da ni vsa veličina v velikih dogodkih zgodovine velikih narodov, in vsa veličina v čudežih, ki so razstavljeni to leto v Bruslju ...« In po trenutku predaha je tiho končal: »Ni večje veličine in ni večjega čudeža od tega, če majhen narod ohrani svoj obstoj v dolgih stoletjih ...«
»Oh, Dob, rekel ti bom, da učitelj še v grobu ne odvrže svojega kožuha.«
»Zdi se mi, da je dobro povedal,« je pritrjeval Zobec, »čeprav še ni povedal vsega, kar mislim jaz.«
»Zanosne besede prebavljajo v našem stoletju le še otroci, učitelji in politični voditelji,« je rekel inženir.
»Človek, ti vendar delaš v tovarni, ki jo upravljajo delavci, komunisti!« je izbruhnil Zobec.
»Nisem komunist, sem samo inženir,« je mirno odvrnil inženir Tomaž.
»Ljudje, kaj je zdaj?!« je zakrilila Zobčeva. »Smo sedli na črno kavo ali smo prišli na predavanje delavske univerze? Ivo, če takoj ne prenehaš, pri priči odidem ... Poglej Andreja! Lepo mirno posluša, nobene neumnosti še ni zinil ...«
»Gospa Zobčeva, ne bodite hudi kot ostarela deviška učiteljica,« se je nasmehnil Dob, »vaš mož samo zagovarja svoje stališče ... Pred vojno smo bili tega še bolj vajeni ... Na zborovanjih smo se skoro s koli s političnimi nasprotniki, po zborovanjih pa smo šli skupaj pit, hahaha, človek ne sme biti prenapet, sem absolutno za koeksistenco ...«
»Toda Slovenci bomo ostali prenapeti,« je bil inženir trmast.
»Boris, pustimo Slovence,« je rekla Tomaževa in ga prijela za roko. »Povej jim raje, kako živijo drugi ljudje po svetu ... Na primer tista inženirjeva družina, pri kateri si stanoval.«
»Ne maram več,« je zamahnil z roko Tomaž. »Zobec naredi iz vsake moje besede politični problem.«
»Branim samo našo čast, mislim, da imamo lahko tudi mi svojo čast in svojo resnico ...«
»No, vidite ga ...«
»Ivo!«
»Pusti me.«
Zobec se je nemirno presedal na svojem stolu, nikjer ni imel prostora za svoje dolge noge. Po vojni se je izučil za topilca v železarni, bil je dober govornik in spreten organizator, izvolili so ga v delavski svet, čutil je, da ga inženirji in tehniki prekašajo po svoji izobrazbi, pa se je z velikim trudom šolal ob večerih na tečajih delavske univerze, še posebej po poroki z Magdo, učiteljico, očital si je, da kdaj pa kdaj popusti občutku manjvrednosti, da ga le zavoljo njega spravljajo taki pogovori v besnost in da so tudi njegovi zagovori le razdraženi kriki tega občutka, moram ga nekega dne preboleti, si je govoril, šele potem bom imel svojo resnico za čisto resnico.
»No, tista inženirjeva družina ima veliko vilo v predmestju Bruslja,« je z vsiljivo žensko spretnostjo nadaljevala Tomaževa, »vikend hišo na francoski rivieri, dva avtomobila, in še sinu so kupili za maturo nov športni voz ...«
»V tovarni, kjer dela, ga še posebej cenijo kot strokovnjaka za visoke peči ...«
»... in ga kot strokovnjaka tudi božansko plačajo!« je hitela Tomaževa.
»Pobuda, ustvarjalnost posameznika – to je gibalo, ki žene svet v velike čudeže,« je s povzdignjenim glasom govoril inženir, »posameznik naj ima vse možnosti, da se povzpne v največje višave in da je za to tudi primerno plačan, da, da, tudi v tem ... Če se bolj preprosto izrazim: Posameznik naj bo kot genij tudi genialno bogat! To je nekaj!«
»Veš, Tomaž, po svetu pa je le tako, da v glavnem najbogatejši niso nobeni geniji.«
»Postavljam le kot možnost, kot svobodno možnost posameznika, bolj teoretsko,« je vztrajal inženir.
»Hm, teoretsko? Ne vem ... Praktično pa je v življenju le tako, kot sem povedal ... Razen tega je znano, da je pri nas genialno veliko genijev ... In prerokov ... Usodni blagoslov majhnega naroda?«
»V žlici vode smo vsi svetovni prvaki v plavanju,« je zamrmral Andrej.
»Kaj bi, saj imajo tudi pri nas strokovnjaki velike možnosti,« je iskal Zobec primeren odgovor. »Dali smo jim hiše, avtomobile, zaradi njih prizanašamo marsičemu, kar še diši po individualistično malomeščanskem udobju, po odtrganosti od množice ...«
»Ivo, Ivo, prosim te!«
»Pusti me, da povem do kraja ... Delavcem trgamo od ust, da, trgamo jim, mi, komunisti, še zmerom živite tu na Dobrijah stokrat boljše inženirji, tehniki, uslužbenci, poddirektorji kot tisti delavec, ki samo lopato obrača ... O, vem, vsakemu po svojih sposobnostih, stoodstotno sem za to načelo, sovražim povprečnost množice, njeno brezoblično podobo, toda mnogi si še redijo trebuh na račun tistega, ki zasluži samo še po deset, dvanajst tisoč, redi si trebuh, čeprav je brez sposobnosti, ponavljam: brez sposobnosti ...«
Po kratkem premolku je prvi spregovoril inženir Tomaž: »No, zdaj po tem političnem nagovoru našega predsednika upravnega odbora, lahko spet popijemo kakšen kozarec ...«
»Pritrjujem Zobcu,« je rekel Dob. »Naj mi ne zameri, če ga bom popravil v toliko, da se danes redijo tudi nekateri lažni komunisti, ne morem tega preboleti, trideset let sem se šel revolucijo ...«
»Nikar, Dob ... Zaletavaš se v tabu,« je brž dejal inženir Tomaž.
Dob ga je pogledal, se za hip zresnil, takoj zatem pa se je spet poigraval s svojim značilno mehkim nasmeškom.
»Tabu? Daj no ... Zame je tabu samo to, zakaj to vino ni tako, kot je bilo včeraj ... Drugega tabuja ne poznam ... Nekaj jih je ... Sedli so po vojni na vodilne stolčke po podjetjih, postavili so si vile z denarjem delavcev, pripeljali so si iz Nemčije volkswagne z divizami, ki so jih pretihotapili čez mejo, v mestnih barih si s tisočaki prižigajo cigarete kot nekoč vsega naveličani tovarnarji, komunisti so samo v tem, da imajo že zdaj dohodke po svojih potrebah ..., sram, sram me je, da sem se šel nekoč revolucijo ...«
»V vsakem gibanju so tudi smrdljivci,« je rekel Zobec.
»Poslušaj, Zobec, kaj ti bom povedal ... Vam mladim tako prekleto zamerim, da jih predolgo ne pomečete iz svojih vrst, te birokrate, te socialistične buržuje ... nezmotljive bogove ... Postali ste plašljivi, nespretni, mehkužni, premalo ste izobraženi ... Mi smo si nekoč oči izpekli s študijem, da smo lahko tolkli svoje nasprotnike ...«
»Gorje nam, kadar se vžge stari revolucionar!«
»Nič strahu, človek je rojen le za eno revolucijo ... In moja je že za mano ... Zdaj je na vrsti Zobec ...«
»Andrej, tak reci še ti kaj,« je vzkliknila Zobčeva, čutili so, kako želi obrniti pogovor drugam. »Ali nisi preresen za svoja leta?«
»Kaj bi ... Molčal sem ... Pa saj niti ne bi prišel do besede,« se je branil Andrej.
»Molk je zlato,« je rekel s posebnim prizvokom inženir Tomaž, »molk pa je tudi previdnost, je zatočišče, kadar smo brez svojega pogleda, brez prepričanja ...«
»No, pri Andreju je bil gotovo zlato,« se je nasmehnil Dob.
Ne, ne, bil je zatočišče, je pomislil Andrej in stisnil ustnice, prekleto, bil je zatočišče, nobenih svojih pogledov nimam, ko bi vsaj zmogel zanikanje, sploh ne vem, kje sem, kaj sem, kdo sem, prekleto!
»O, glejte jo! Liza!« je zaklicala Zobčeva in se zasukala na stolu proti vhodu na teraso. »Ooo, Liza!«
»Ne deri se kot trobenta!« je rekel Zobec.
»Pusti to, Ivo ... Kdo na Dobrijah pa ve, kdo je Bone Tone ...«
»Ooo, Magda je originalna,« se je zahihitala Tomaževa.
Liza Mahova, ki jih je pozdravila s priklonom, ko jih je zagledala, je spregovorila še nekaj besed z visokim moškim atletske postave in z nogometno glavo, Nuhi Furihmedovič jo je za trenutek zadržal z roko, potem pa se je Liza z gibčnimi koraki približala, zibala se je v močnih bokih, a so obrisi njene postave ostali kljub vsemu privlačni, saj se ji je telo prožilo v sveži napetosti, delala je v laboratoriju železarne, poznala se je dobro z vsemi iz družbe, sedla je k Andreju, z enim samim pogledom je obletel zagorelo polt njene kože, močno s šminko poudarjene obrvi in ustnice, minijasto barvo las, nosila je tesno, kratko krilo, spretno je prekrižala noge v kolenih.
»Zdaj ko si prišla, Liza, se mi nikamor ne bo več mudilo,« je rekla Zobčeva.
»Tako?!« se je začudila Liza Mahova in se ji je na ustnicah napel bel nasmešek, za droben hip jo je spreletela zadrega, ko je začutila, da so oči vseh uprte vanjo.
»Saj se že celo večnost nisva videli!«
»Tudi midva še nisva za domov, ali ne,« se je inženir obrnil k ženi. »Vendar predlagam, da se preselimo v kavarno. Hladno je že ...«
»Velja!« je pritrdila Zobčeva.
»Jaz se bom poslovil,« je rekel Dob in vstal. »Bilo je že tako čez uro.«
»Seveda, upokojencem se vedno kam mudi,« je rekel inženir Tomaž.
»Kajpada, moj oče hodi vedno dopoldne na sprehod, da je nato popoldne prost,« je smeje vzkliknila Zobčeva.
»Ob šestih sva s Sivcem zmenjena za šah. Do smrti bi se mu zameril, če me ne bi bilo točno ob uri ... Na svidenje!«
»Adijo ... Na svidenje!«
»Zdravo!«
»Tudi jaz pojdem,« je dejal Zobec.
»Ivo!«
»Saj veš, Magda ...«
»Vem le to, da boš še malo ostal ...«
Trenutek sta si nepremično zrla v oči, potem je Zobec povesil pogled in rekel: »Dobro ... Za pol ure ... Niti minute več.«
Stari Dob se je že odpravil čez teraso, nekoliko upognjen v hrbet, čez roko mu je visela lahka sprehajalna palica, natakarica mu je prijazno odprla vrata. Liza Mahova je napol tiho spregovoril nekaj besed z Andrejem, medtem je družba že vstajala, nakar je glasno dejala: »Slišite, tudi Andrej se spravlja ...«
»O, zanj pa le ti poskrbi,« se je naglo oglasila Zobčeva. »Ne delaj si sramote in ne kliči še nas na pomoč.«
V gosjem redu so stopali čez teraso, Andreja se je oklenila Liza Mahova, kaj ne čutim v njeni roki zbegano lahkotnost, je pomislil. Zavili so po dolgem hodniku v kavarno. Bil je delavnik, kavarna je imela le malo gostov. Vsa zapadna stena kavarne je bila zastekljena, na stropu so viseli mogočni leseni lestenci, na zadnji steni sta se bohotili veliki sliki z motivom slovenske gorske pokrajine, glasno sta se postavljali z dihom folklore, spredaj je na improviziranem odru stal obrabljen črn klavir in nekaj stojal za note.
»K tej mizi sedimo,« je predlagala Tomaževa. »Rada imam vso kavarno pred sabo.«
»Mm, jaz ji bom brez očitanja vesti kazala hrbet,« je pristavila Zobčeva in brž zasedla stol.
»Ob delavnikih je tu pusto,« se je našobila Liza Mahova, »ne hodim rada sem.«
»Samo recite besedo in – čira-čara – puščobe ne bo več!« se je razvnemal inženir, gledal ji je naravnost v oči.
»Če sedim v kavarni, želim poslušati glasbo, ti ne, Andrej,« je rekla Liza Mahova in se tako umaknila inženirjevemu pogledu.
»Ne vem,« je zmajal Andrej z rameni, zalotil se je v kretnjah njenih rok, upam, da svojih ujetnikov ne jemlje zares, je pomislil.
Ko se je prikazal natakar, je inženir zaklical:
»Smo najprej za konjak?«
»Smo!« je pritrdila Zobčeva za vse.
Potem so stali pred njimi tanki kozarci z velikimi trebuhi in s ptičjimi nogami, ki so jih objemali prsti, alkohol se je bleščal v pretiranost, nekaj trenutkov so še čutili zadrego, prinesli so jo bili s terase, drug od dragega so pričakovali sunek, ki bo to zadrego razbil. Ko se je oglasila Liza Mahova, so jo vsi hvaležno pogledali.
»Skoro bo že mesec dni, ko sem se vrnila z morja, a se še ne morem spet vživeti v delo ... Ponoči sanjam o dnevih na morju, in pripeti se mi to celo sredi belega dne ...«
»Hm, zanimiva ugotovitev,« se je oglasil inženir. »V dvajsetem stoletju je človek še vedno suženj svojega dela ... Samo tri tedne dopusta na leto si lahko privošči ...«
»In kako je v tem pogledu s tistim vašim inženirjem v Bruslju?« je brž vprašal Zobec.
»Ivo ... Ivo, če ti nisi nemogoč človek?!«
Inženir mu je odgovoril šele po premolku, ki je pomenil obvladovanje.
»To velja za človeka kjerkoli v svetu ...«
»O, zanimivo,« je zamrmral Zobec.
»Liza, prosim te, povej nam kak dogodek z morja,« je Zobčeva obračala pogovor drugam.
»Seveda, povej,« je pristavila še Tomaževa.
»Mm,« se je nasmehnila Liza Mahova.
Andrej se je premagoval, da ji ne bi gledal v roke, ki si jih je položila na kolena, odpravil se je s svojim pogledom po gorski pokrajini na veliki sliki, ki jo je imel pred sabo, moram priti vse do podvznožja zasneženih gor, gorski zrak krepi telo in dušo, smo se učili v šoli.
»So spomini, ki vas ne bi zanimali, in so spomini, ki bodo ostali samo moji,« se je branila Liza.
»O, tiste kar obdrži zase,« je rekla Zobčeva, »ne bomo silili vanje.«
»V Portorožu je samo za las manjkalo, pa bi bila izvoljena z mis Portoroža!« je nenadoma bruhnilo iz nje in potem se je začela smejati.
»Tristo zelenih, zanimivo!« je vzkliknil inženir.
Zobčeva je poskočila in glasno plosknila z rokami.
»Povej, takoj povej, drugače se bom razpočila od radovednosti!«
Liza Mahova se je še lomila v smehu, bila jo je sproščenost, ki lahko v hipu podre vse zapornice in se razlije po razpoloženjih sobesednikov.
»... ti presneti boki, moji boki,« se je smejala Liza Mahova, »kdo bi si mislil ...«
Zanimivi boki, je pomislil inženir Tomaž. Še bolj se moram podvizati do zasneženih gor, je pomislil Andrej, pri moji veri, močnejši so od mojih, je pomislila Zobčeva, no, lepa reč, ali se bo hvalila z njimi, je pomislila Tomaževa, prekleto, s tem je začela, je pomislil Zobec.
»Kdo bi si mislil, vse je tako natančno,« je govorila Liza Mahova, »tu na Dobrijah tega nismo vajeni ... Kdo od vas si lahko zamišlja mis Dobrij?« Potem se je nekoliko umirila, čeprav se ji je smeh naglo nabiral pred novimi zapornicami, nadaljevala je: »Konferansje je hodil pred tekmovanjem od mize do mize, z njim je korakala cela četa ocenjevalcev, hihi, sami trebušni pivovarnarji iz Nemčije, pri bogu, da so bili sami pivovarnarji, pa so pustili tudi na moji mizi številko, kar je pomenilo, da sem bila izbrana med deset kandidatkinj ... Sploh me niso natanko pogledali, najbrž so nas ocenili že prej skozi skrivno linico, hihi. In potem smo morale korakati na plesišču, v krogu po taktu glasbe, hihi, kot ovčke, ki jih razkazujejo na sejmu. Ne bom pozabila, kako sem se venomer smejala ...«
»Ne vem, kako je s pivovarnarji, so za smeh ali so proti njemu,« se je zasmejala še Zobčeva.
»Odvisno je od tega, kdo se jim smeje,« je rekel inženir Tomaž in učeno napel čelo.
»In zatem so začeli šteti glasove, ki so jih oddali gostje hotela ... Dobila sem največ glasov ...«
»No, bravo, imenitno!« je zaklical inženir, potem pa je ujel togi ženin pogled, navdušenje se mu je v hipu skisalo.
»Torej mis Portoroža?«
»Čestitamo!«
»Ne, ne,« je smeje odkimavala Liza Mahova, »nisem dobila sama največje število glasov. Enako število jih je dobila neka Petra ... Petra, no, pozabila sem njeno družinsko ime, neka Petra iz Frankfurta ... Pivovarnarji so začeli z velikim posvetom, gostje so postali nestrpni, razdelili so se v dve stranki, ena je vzklikala Nemki, druga meni, pravcati dvoboj, pravcata vojna sredi mehke portoroške noči ...«
»... za Heleno trojansko!« je vzkliknil inženir.
»... za za Heleno slovensko!« je popravila Zobčeva.
»... za Heleno slovensko in Heleno nemško,« je tiho dejal Andrej.
»Oh, bežite no ... Postalo je vse tako kavarniško, tako pivovarniško ... Predsednik komisije je nekje staknil krojaški meter, postavili so naju na podium, zadonele so fanfare, gostje so potihnili v napet mir ... Predsednik komisije, največji pivovarnar vseh pivovarnarjev, je strokovnjaško pomeril boke Nemki, glasno zaklical osemindevetdeset, centimetre je glasno pozdravila pozavna, nato je pomeril boke še meni in zaklical stoena, muzikant s pozavno je okleval, največji pivovarnar pa je že pohitel k blondinki iz Frankfurta, ji dvignil roko kot boksarskemu šampionu in se zadri: »Mis Portoroža 1958! Bravo!«
»Hudiča, za tri centimetre!« je razočarano vzkliknil inženir.
»Kajpada, za tri centimetre ... To je pravzaprav veliko, kadar gre za boke,« je bila Liza hudomušna ... »Toda predstave še ni bilo konec ... Polovica gostov je kričala »Bravo«, druga polovica pa »Fuj!« In potem je polovica skandirala »Petra, Petra« druga polovica pa »Liza, Liza!« Bilo je na moč imenitno še dolgo v noč,« je smeje končala Liza Mahova.
»Važno je, da si bila tisto noč središče pozornosti,« je rekla Tomaževa.
»Oh, saj so objavili najini sliki v lokalnem časniku! Pred vestmi o svetovnih dogodkih ...«
»Pivovarnar s krojaškim metrom,« je rekla Zobčeva, »hm, kar predstavljam si ga.«
»Prekleto neokusno,« je rekel Zobec.
»Ivo!«
»Oh, saj je bila samo dogodivščina,« je dejala Tomaževa. »Liza je še mlada ... In potem se ji celo leto na Dobrijah nič ne zgodi ... Saj bomo vsi pomrli od dolgočasja ... Vsak dan isti obrazi, vsak dan isti opravki, isti dogodki iz družinskih kronik ...«
»Tisti dobrodušni pivovarnarji so med vojno izdelovali granate,« je vztrajal Zobec.
»Predsodki,« je zamahnil z roko inženir. »Zaradi takih predsodkov ne bo nikoli miru na svetu.«
»Pravim samo, da smo preveč pozabljivi, še posebej, kadar gre za dobrodušne pivovarnarje ... To se nam je že večkrat maščevalo.«
»Človek božji, ti nisi za družbo!« ga je karala Zobčeva. »Mi o mis Portoroža, ti o pivovarnarjih z granatami ... Kratko malo neznosen si ...«
»Pustila bi me bila prej domov,« je mirno rekel Zobec.
»Še zmerom lahko greš.«
Zobec je naglo vstal.
»Poslušajta,« je rekla Liza Mahova in ujela Zobca za roko, »očitala si bom, da sem s svojimi spomini povzročila družinski prepir ...«
»Saj se ne prepirava,« je rekla Zobčeva in jo nedolžno pogledala.
»Ivo, prosim te, ostani,« je rekla Liza.
»Pusti me ... Res moram domov.«
»Ne misli, da pojdem s tabo,« je rekla Zobčeva.
»Lahko ostaneš.«
»Ni dobro, če eden ostane,« ni odnehala Liza.
»Liza, po nepotrebnem si sentimentalna,« je rekla Zobčeva, »ti prav nič ne pristaja.«
Liza je počasi popustila in odmaknila roko, obrnila se je k Andreju, ko da išče opravičila za svoj umik, Andrej je neopredeljivo zmignil z glavo. Ko se je Zobec poslovil, je žena zaklicala za njim: »V hladilniku imate večerjo ... In glej da bosta otroka ob osmih v postelji ...«
Vsi so se ozrli za njim, videli so, kako se je na vratih srečal s Parajem, direktorjem trgovskega podjetja na Dobrijah.
»Oho! Dobili bomo zamenjavo!« je vzkliknila Tomaževa in pomahala Paraju, ki se je nemudoma prizibal k mizi, težak, s kratkimi rokami na hrbtu, v brezhibno krojeni temni obleki, dišal je po brivcu.
»Bolj lepo vas ne bi mogel najti zbrane niti v sanjah,« je rekel.
»Kdo ve, kakšni smo v tvojih sanjah,« je rekla Zobčeva.
»Sedi, sedi!«
»Ne bom utegnil ... In tudi vi ne boste več utegnili, ker vas korporativno vabim s sabo.«
»Kako s sabo?!«
»Domov k meni ...«
»Pa vseeno sedi, da boš laže povedal do kraja.«
»Veste ... Z Angelco praznujeva dvajsetletnico poroke ... Prav na današnji dan je bilo ...«
»Vraga! Da je že dvajset let!«
»Ja-no, dvajset,« je prikimal Paraj, v očeh se mu je v hipu nabrala melanholija otroške barve, zadihal je močneje, ko da ga tišči sveža naškrobljena srajca, dosegel je pozornost z vdanim glasom, ko je nadaljeval: »Res vas prosim in ne odrecite mi ... Vsi ... Saj veste, zaradi Angelce, ubožica, vse dneve sedi in se dolgočasi ... Tako sem se veselila tega praznovanja, vse leto sem se ga veselila, mi je rekla, pa se mi pripeti nesreča, ne bi se smela tako veseliti, je rekla, to ni bilo prav, ni bilo prav, je ponavljala, ubožica ... Potem je bila vsa iz sebe, ko sem ji predlagal, da bi kljub temu povabila družbo. Poiskal sem žensko, tri dni ji je iz postelje postavljala naloge, in rečem vam, izkazala se je kot kak organizator diplomatskega sprejema ... Bal sem se že, da jo bo nesreča strla tudi duševno, a sem danes tudi jaz srečno zmeden, ko sem videl, kako se je v zadnjih dneh spet uravnovesila, ne morem vam povedati ...«
V kratkem premolku, ki je sledil, so njegove besede počasi usihale, a njegov pregreti odmev je še nekaj časa lebdel v zraku in v njem se je vsak zase odločal, Tomaževa je vzdihnila močneje, inženir jo je pogledal od strani.
»... zato mi povabila gotovo ne boste odrekli, prav gotovo ne ...«
Začel je prepričevati še vsakega posebej, Lizo in Zobčevo je premišljeno udvorljivo ujel za roki in ju ni spustil, dokler nista prikimali. Tomaževa je bila pri volji ob prvi besedi.
»Andrej, ti pojdeš zaradi mene,« mu je rekla Liza šepetaje, prekleto, kako je premaknila ustnice, je spreletelo Andreja, in potem je pravzaprav vseeno, kam grem nocoj, saj je zame lahko pridobitev že to, če se odločim in sedim na mirni, neutrudljivi in natančni tekoči trak usode.
»Naročila mi je, da bo ob osmih že vse pripravljeno,« se je Paraj lepil v neučakanosti.
Bilo je že temno, ko so prispeli do Parajeve hiše onkraj stanovanjskega naselja. Andrej je hodil z Lizo nekaj korakov za drugimi, ves čas je kramljala z njim, ne vem, ali se je s tem posebej trudila, je pomislil, vsekakor je bilo dovolj zanimivo, odganjala mi je druge misli. Hiša se je kockala v pravcati gradič, enonadstropna, z mansardnim stanovanjem, menda samo še v Evropi zidamo tako masivne hiše, se je spomnil Andrej, amerikanske so lahkotnejše in cenejše. Ustavili so se v manjši veži v pritličju, ki pa so jo spremenili v cvetličnjak, »hm, Angelčin konjiček,« je hitel pojasnjevati Paraj, komaj je še bilo prostora za sliki na steni, reprodukcija pokrajine s starim mlinom, solzavo razigranim potokom, šumečim slapom in s sanjavim koščkom poti v brezov gozd, vse v kričečih barvah, »čudovite slike, mar ne,« je vzdihnila Tomaževa, in je vzdihnila tudi, ko je med rožami zagledala palčka iz gline »šli bomo kar v dnevno sobo,« se je v vljudnosti cedil Paraj in se sopel povzpel po stopnicah v prvo nadstropje, hiša je bila razsvetljena kot za novoletne praznike, dišalo je po poročnih jedeh, »mm, Magda, čudovit vonj, kajne,« je vohljala Tomaževa, še je čas, da se vrnem, je za tisti trenutek pomislil Andrej sredi stopnic, čisto po neumnem se potikam tod okrog ...
»Ni vrnitve, Andrej,« mu je zašepetala v uho Liza Mahova, ko je bila zapazila njegov omahujoči trenutek. »In če gre za očitanje vesti, to čimprej preboli, ne maram moških, ki jih razjeda ta bolezen ...«
»Figo mi je mar, kakšne moške maraš ... Prav vsi ste mi figo mar ...«
Liza ga je pogledala z nagajivim svetlobnim trikotnikom v očeh, in njenemu čelu kratkomalo ni kaj očitati, si je rekel Andrej.
»Oh, mene ne boš prepričal, da smo ti figo mar. V tvojih očeh berem drugače.«
»Telepatka?«
»Ne ... Liza ... samo Liza,« se je nasmehnila.
Paraj, ki je razkoračen stal na vrhu stopnic, ju je poklical. Liza je prijela Andreja za roko in ga odpeljala v dnevno sobo. Pod velikim lestencem je bila pogrnjena miza, spet povsod rože, ko da izpuhtevajo beli bolniški vonj, pri oknu veliki fikus, vse liste si je obrnil k svetlobi, in slike po stenah: osamljena lovska koča s tremi ovčkami, veliki, osamljeni slap z romantičnimi skalami, velika, osamljena pot, ki vodi osamljenega človeka s popotno palico do osamljenega križišča, »oh, kako čudovite slike,« je vzdihovala Tomaževa. Drugi so molče stali okrog mize. Paraj je tekal nekje po hiši, slišali so njegove nalomljene glasove, dokler se ni znova prikazal, rekel, »samo trenutek še, prosim,« nakar se je spustil po stopnicah v pritličje.
»Gramofon s ploščami!« je malone preglasno zaklicala Liza Mahova, pretrgala je neprijeten molk.
»Tu glej, televizor,« je rekla Zobčeva.
»Same imenitne reči,« je rekla Tomaževa.
»Ženske, ko da vse to danes prvič gledate,« se je jezil inženir Tomaž.
»No, rekla sem kar tako,« se je opravičevala Tomaževa, »rekla sem, ker smo se tako neumno zamolčali.«
Pred petimi leti vsega tega še ni imel, je pomislil Andrej. Potem je postal direktor največjega trgovskega podjetja v občini. So ljudje, ki narede v petih letih fantastične podvige, povzpnejo se na najvišji vrh sveta ali pa postavijo nov globinski rekord z batiskafom, jaz se v istem času ne premaknem niti za ped, čisto navaden niče sem, ne obogatim in ne propadem, ne povzpnem se s Hillaryjem in se ne potopim s Piccardom, in še z mojimi drobnimi uspehi se postavljajo drugi, vodja Pivec je tako prekleto požrešen nanje ...
V tem je Paraj že prisopihal po stopnicah, za njim je drobno stopicala suha starejša ženska, v temni obleki in labodjebelim predpasnikom, narejeno pohlevno se je priklanjala na levo in na desno ter zginila za Parajem v spalnico; njuno slovesno obnašanje, obredniške kretnje, hoja, skrivnostna zadržanost – vse to je bila svojevrstna igra sperejma.
»Pravzaprav ne vem čisto natanko, kaj se zdajle dogaja,« je zinila Zobčeva.
»Takoj bo vse pojasnjeno!« je preroško odgovoril inženir Tomaž.
»Sedla bi, a najbrž ne bi bilo prav,« je menila Tomaževa.
»Nak, ne bi bilo prav.«
Zdajci so se vrata spalnice odprla na stežaj. Na pragu se je najprej prikazal plečati Parajev hrbet, trudil se je, da bi spravil iz spalnice velik stol, na katerem je nepremično sedela drobna ženska, ki ji po obrazu nihče ne bi mogel prisoditi štirideset let, ženska z labodjim predpasnikom, ki je pomagala Paraju, je vidno omagovala, priskočil je inženir Tomaž in jo zamenjal, »o, gospod Tomaž, kako ste kavalirski,« se je zahvaljevala Parajeva, medtem ko sta jo nesla do mize, »dober večer vsem skupaj in hvala, hvala, da ste prišli,« je govorila svojim gostom s porcelanasto občutljivim glasom, »sedite, sedite, prosim,« je vabila. Spominja me na japonsko lutko, si je rekel Andrej, goste, črne lase si je spletla v veliko kito in jo zvila v klobčič, v obraz je bleda, videti je le njene tanke, črne obrvi, drobne roke ji negibno počivajo v naročju, še smehljaj je z japonske lutke: skrivnostno trpek nasmeh rožnate barve.
»Vidite, tako se mi godi,« je govorila Parajeva, »a zdaj sem se že navadila, človek se edini lahko vsemu privadi ...«
»Čez tri tedne jo bomo že lahko vzeli iz mavca,« je pojasnil Paraj in jo mehko prijel za roko, »oba se kot majhna otroka veseliva tistega trenutka ...«
»Slišala sem najmanj deset inačic o tvoji nesreči, Angelca,« se je v intimnejše vzdušje prva prebila Tomaževa, čeprav je bila njena bolj redka gostja.
»Brez skrbi, tudi sama sem slišala nekaj zgodb,« se je nasmehnila Parajeva, »nekatere že nimajo več nobene zveze z resnico moje nesreče, a kaj bi jih preganjala, bog z njimi, naj jih imajo ... Dolgo me niso pustili iz bolnice ... Ko pa sem bila vsa polomljena ...«
»Do pasu je v mavcu,« je razlagal Paraj in sočutno pogledal ženo, »Angelca, sirota, srce se mi para, kadar jo pogledam ...«
»Oh, saj si bolj malo doma,« ga je ošinila s pogledom Parajeva, a le za bežen trenutek, potem se je precej spet spremenila v zadržano japonsko lutko.
»V časniku sem bral, da je bil kriv motorist,« je dejal inženir Tomaž. »Mlad fant, menda je bil celo brez vozniškega izpita.«
»Mladi ljudje ponorijo, kadar zajahajo motor,« je pristavila Tomaževa.
»Pripeljala sem se po klancu na Dobrije,« je pripovedovala Parajeva, čutili so, kako se je trudila, da bi ostala mirna, »na ovinku sem vozila po skrajni desni, ko se je pripodil motorist in zdrsnil pri zavijanju na mojo stran, pozneje je zatrjeval, da se je moral izogniti skupini pešcev, zasukala sem volan ... in bilo je dovolj. Zakotalila sem se z avtom po bregu ...«
»Angelca, ali si ne bi nocoj to prihranila,« je bil Paraj v oči ves nesrečen, »goste sva vendar povabila na praznovanje.«
»Saj sem mirna, glej,« se je smehljala Parajeva.
»Ste bili sami v avtu?«
»Tako rada sem šofirala ... In še bom šofirala,« je naglo odgovorila Parajeva.
»Še zjutraj sem ji naročal, naj pusti avto doma, ker ga bom potreboval, moral bi na službeno pot, no, pa me ni ubogala,« je govoril Paraj.
»Brez skrbi, naložila sem si lepo pokoro, šest mesecev do pasu v mavcu, najhujšemu sovražniku tega ne privoščim, nikamor se ne moreš ganiti, vsako reč ti morajo prinesti ...«
»Hvala bogu, jedi so tu!« je zaklical Paraj.
Ženska z labodjim predpasnikom je bila hitra in spretna, dobro je premagovala stopnice, miza je bila v nekaj trenutkih polna. Paraj je odprl steklenico. Prekleto, počutim se ko na svoji poroki, si je rekel Andrej, namesto Lize je sedela poleg mene Barbara, malo sem jedel, silili so vame, češ da sem mrtvi ženin, hujskali proti meni nevesto, ojej, urekla ga je, so si prikimavali, vsiljivo so se hahljali, da mislim najbrž le na poročno noč, spraševal sem se, čemu je neki potreben tak cirkus, ob poročnih obredih pridejo do besede samo tisti, ki so se že nažrli zakona, tete vdove, ki ga pogrešajo, strici, ki jih davi klimakterij, stare device, da naskrivaj pobožajo svežo zakonsko posteljo, in čemu sem nocoj sploh tu, ne sodim v to družbo, sploh ne sodim v nobeno družbo, plavam nad vsemi družbami kot odtrgano regratovo seme, pravo pravcato niče sem.
»Naj živi vajin praznik!« je nenadoma ves v zanosu zaklical inženir Tomaž in prijel za kozarec, oči so se mu že skalile.
»Naj živi!« so ponovili za njim še drugi, razen mene, je pomislil Andrej, ko da sem kak prekleti izrodek.
Paraj je izpil do dna, si obrisal usta s prtičkom, hip pomolčal, nato pa dejal: »Angelci je bilo sedemnajst let, da, komaj sedemnajst let ... meni dvajset ... poročila sva se, ker sva se imela rada ... zdaj je že dvajset let ... nič se ni spremenilo med nama ... Angelca si je želela otrok ... nisva jih dobila ... pa je vendar najin praznik tako lep ... imava imenitne goste ... Angelca ...«
Andrej je naskrivaj pogledal japonsko lutko, na bledem obrazu se ji ni premaknila niti najmanjša poteza, in njen nasmeh je še vedno nosil lupino trpkosti. Inženir Tomaž je bučno zaploskal, ko je Paraj končal, žena mu je s prikupniško vnemo pomagala.
»Hvala!« je komaj slišno dahnila Parajeva.
Potem je praznovanje naglo spreminjalo svoje vzdušje, omizje je postajalo glasnejše, Tomaževa je silila v Parajevo z dovtipi, nabrala si jih je v tujih ilustriranih revijah, je pomislil Andrej, Paraj in inženir Tomaž sta zasipavala s komplimenti Zobčevo, nevarno prikrito sta se lovila po meji gentlemanskega tekmovanja, Liza pa si je prejkone naložila težavno nalogo, da spravi s tira mene, se je nasmehnil Andrej.
»Opozarjam te že zdaj,« je rekla Liza, »karkoli bom nocoj zinila, katerokoli kretnjo bom že naredila, domišljevati se ti ni treba zaradi nobene stvari ... In tudi zaradi mojega obnašanja ne, že zdavnaj sem prebolela zanosne scene.«
»Liza, saj si domišljaš ti,« je rekel Andrej, »drugače si ne morem razlagati tega opozorila.«
»Ti tepec,« se je prikupno pridušila, njen pogled je imel podobo trnka, zakolje se v živo meso in mu ne uideš več, »ti smešni, bolni tepec ...«
»Liza,« je poklicala Parajeva čez mizo, »saj vas lahko kličem kar Liza, ali ne, vi se gotovo spoznate na plošče.«
»Seveda! Z veseljem,« je precej privolila Liza, čakala sem na to že ves večer, je pomislila in pohitela h gramofonu. Ko je zadonela melodija Spomin, so vsi zadovoljno zaploskali. Liza je videla, kako ji je Parajeva komaj vidno namignila, naj gre po plesalca. Spet so glasno zaploskali, ko si je izbrala gostitelja, nekje je stal gramofon, nekje za velikim fikusom se je skrivala vijoličasta luč, ki ni zmogla toplote in ne hlada, le skromno posebnost, čutila je, kako se ji Paraj v ritmu počasnega sentimentalnega slovenskega valčka približuje, precej ga je v trebuh, si je rekla, in za glavo je manjši od mene, »vroče ti je, kajne, Liza,« je zaslišala njegov glas nekje na vratu, in tika me, nič bolj se ne poznam z njim kot z njegovo ženo, »o, to še ni nič,« mu je odgovorila, hudomušno izzivajoče, »bilo mi je že bolj vroče,« z vsakim ritmom mu postaja sapa težja, »škoda, da me ni bilo takrat s tabo, ko ti je bilo še bolj vroče,« je znova začutila na vratu njegove besede, imele pa so podobo lepljive slaščice, »gotovo je prelepo s tabo, kadar ti je še bolj vroče,« gledala je Andreja, ko mu je odgovorila, »nič še ni rečeno, da ne bi bili nekoč z mano, ko mi bo še bolj vroče,« začutila je, kako mu je roka v njenem pasu postala močnejša, ujela se je z nasmehom njegove žene, »ona je bila vedno tako drobna in krhka,« je govoril Paraj, »nikoli se je nisem upal objeti kot tebe, Liza, in zdaj je že šest mesecev v mavcu, prosim, razumi me, pa saj ti nas moške razumeš, poznam te, Liza, ti nas razumeš,« igla se je ustavila in podrsala po plošči, odtrgala se mu je s telesa in pohitela h gramofonu.
»Tako. Zdaj boste zaplesali vsi!« je zaklicala Liza. »Noč in dan! Poje moja ljubljenka Ella Fitzgerald ...«
Inženir Tomaž se je pobrigal za Lizo, Paraj je pohitel po Zobčevo, ostal je Andrej, nasproti njega je obsedela Tomaževa, sramežljivo je sklenila roke v naročju, kot sedemnajstletno dekle, ki je prvič zašlo na ples.
»Gospod Andrej,« ga je nagovorila Parajeva, »ne ozirajte se name, ne bo mi dolgčas pri mizi, gledala bom plesalce, popeljite gospo Tomaževa ... Tako rada pleše ...«
Tomaževa se je že dvignila in se mu napol sama približala, pri tem je zvila telo v nekoliko prekričeč vprašaj, »ni res, da vas ne bi spravili v dobro voljo,« se je posilila v smeh in se ga oklenila. Čutil je, kako se ne more premagati, da ga ne bi vodila, krotil jo je z naglimi, nepričakovanimi obrati, začel je uživati v tem, da se je morala zaradi tega kdaj pa kdaj presenečena ustaviti in takrat se ji je zasvetila v očeh kljubovalna ihta, videl je Paraja, kako je plesal z Zobčevo, natanko tako se je oklepa kot maloprej Lize, je pomislil, morebiti ji govori celo natanko iste besede, si je rekel, ko je ujel njegove besede, »Magda, škoda, da me ni bilo s tabo, ko ti je bilo še bolj vroče,« in nato čez nekaj trenutkov, »poznam te, Magda, ti nas razumeš,« preplašil se je, ko je zaslišal, da je začela Tomaževa tiho spremljati melodijo, nikoli nisem trpel, da bi mi kdo pel v uho, kadar plešem, prekleto, saj že več let nisem plesal, nerodno prestavljal noge kot začetnik na plesnem tečaju, kaj zato tolikokrat trčim v njeno stegno, prekleto, morebiti mi ga nastavlja, vlačuga stara, ali pa tudi ne, ali pa tudi ne ...
»Gospa, imate Modugna?« je potem vprašala Liza.
»Prizanesi nam s tem kričačem!« je ugovarjal inženir in teatralično zakrilil z rokami.
»Imam njegovo ploščo MODRO OBARVANO Z MODRIM,« je tiho rekla Parajeva.
»Kar poiščite jo.«
Res jo je kmalu našla, nastavila iglo, nato pa sedla v naslanjač ob gramofonu in se zamaknila v ritem, Andrej se ji je počasi približal.
»Kaže, da ne maraš plesati z mano,« je dejala, ne da bi ga pogledala.
»Kaj si nisva obljubila, da si ne bova nič domišljala?« se je nasmehnil Andrej, sedela mu je globoko pod očmi.
»Saj res ...«
»Poslovil se bom ...«
»Za slovo je še prezgodaj ... Sedi k meni ...«
V profilu je čisto drugačna, je pomislil Andrej, vidim njeno drobno uho z drobnim zlatim uhanom, pod njim se ji je vrat raznežil v popolno mehkobo, prsi se ji močneje dvigajo, še je upehana od plesa, njena roka je tik moje, kaj gledam žensko, kakršna je v resnici, brez vseh prekletih okraskov, brez sprenevedanja, brez oltarskega sija, ali pa sem vse doslej bil le jaz tisti, ki sem jim obešal okraske, ki sem jih postavljal v oltarski sij, sem se jaz sprenevedal pred njimi?
Liza je zamenjala ploščo. Paraj ni več izpustil Zobčeve, inženir se je smehljal ženi, kaj se je njegovo svetovljanstvo že osulo, je pomislil Andrej, »po službeni dolžnosti se smehlja,« je slišal reči Lizo, »in Magda je norica, najbrž so ji zmešale glavo Parajeve besede: »Poznam te, Magda, ti nas razumeš! ...««
»Preveč ga je že popila,« je rekel Andrej.
Zavrtela se je nova plošča, oglasila se je MALA HACIENDA, »oh, ta je moja plošča,« je šepnila Liza, Andrej je vstal in se ji nerodno priklonil za ples ... Zelo lahkotno pleše, si je rekel, za njeno postavo pohvalno lahkotno, veževa se le z nekaj prsti leve in desne roke in z njeno levico, ki jo čutim na svojem ramenu, »zelo so mi všeč meksikanski napevi,« je rekla, »tako daleč je njihova dežela, živela bi na haciendi sredi široke ravnine, sredi neskončne ravnine, na hrbtu konja bi divjala po njej, zemlja bi mi gorela pod nogami, in se zasopla vračala,« po premolku ji je dejal, »tudi jaz imam včasih tako željo, neumno željo, vrag vedi, vsak človek ima svojo malo haciendo,« japonska lutka naju venomer spremlja s svojimi drobnimi, skrivnostnimi očmi, je pomislil, skrival je svoj pogled pred njo, nenadoma je Liza okrenila glavo, njene ustnice so se ustavile pred njegovimi, zdaj zdaj se bo razpočila na njih velika želja, pognal se bom za njo do male haciende sredi brezmejne ravnine, je pomislil, in oba se bova zasopla, »vsak človek ima kdaj svojo malo haciendo,« je ponovil Andrej, »a ko spregovori o njej, je že pravzaprav nima več,« Liza je ustnice spet umaknila, morebiti je tudi ona začutila na sebi pogled japonske lutke, ustavila je svoj korak ob stolu, na katerem je sedela Parajeva.
»Žal mi je vas, gospa,« je rekla.
»Hvala, Liza,« je rekla Parajeva skozi pršiv nasmešek, »in prav lepo mi je ... Že nekdaj sem na plesih sedela med gledalci ... Hvala, Liza ... Ne skrbite zame, prav zares ne ...«
Mala hacienda je medtem izzvenela v daljavo.
Paraj je ostal z Zobčevo v svojem kotu, venomer mu je kimala, ko ji je govoril v uho, tudi Tomaž je z ženo čakal na novo ploščo, komaj je utegnil izpiti kozarec rizlinga, v ženi je imel v tem svojem tihega tekmeca. Potem je Paraj prijel Zobčevo pod roko odložila je bila jopico, pa je z rokami pokrivala svoja gola, okrogla ramena, razgrela se je bila v lice, s svojo drobno, mično postavo in patinirano srebrnimi lasmi je spominjala na barsko plesalko. Paraj se je obrnil h gostom in zaklical:
»Gospa Magda me je nagovorila, naj ji pokažem svojo lovsko sobo ... Takoj bova nazaj ... Dobil sem nove trofeje,« je še dodal in odhitel z njo v pritličje.
»Najbolj je ponosen na medveda s Pece,« je tiho rekla Parajeva.
Andrej je zaplesal z Lizo v nov ritem, postala je zamišljena, je pomislil Andrej, morebiti zaradi Zobčeve, ne, ne, z zamišljenostjo si ni prav nič podobna; ko se je zasukal, je znova ujel v pogled japonsko lutko, zdi se mi, da je tu že od vekomaj, mavec je zgolj pretveza, slepilo, etiketa za goste, večerna obleka ob sprejemih, prepričan sem, da Parajeva tudi brez mavca ni drugačna, vedno sedi na svojem mestu sredi pohištva in skrivnostno opazuje svet okrog sebe, opazuje ga, a nikoli ne izreče nobene sodbe o njem, in o ljudeh, vse je nerazumljivo skrito za njenim nasmeškom.
Ritem je postajal vse hitrejši, prehiteval se je v samem sebi, inženir Tomaž se je z olikano požrtvovalnostjo pognal za njim, žena ni marala zaostajati, nenadoma si je sezul čevlje, jih zalučal pod mizo, pri tem pa tacal kar naprej, da je bil podoben ostarelemu cirkuškemu medvedu, ki pleše po taktih ciganskega bobna, znenada je ženo spustil, ni ga več dohajala, brezumno je bil z ritmom, odpel si je srajco, gumbi so se skotalili po tleh, razprl je svoje bele, poraščene prsi, žena je nerodno stopicala okrog njega in mu ploskala takt, Andrej in Liza sta se umaknila h gramofonu, da bi mu ne jemala prostora, gotovo se zdajle spominja črnke iz bruseljskega bara, je pomislil Andrej, svojo svetlo, črno polt razkazuje v trebušnem plesu, njena polt je mlada in prožna, njene noge so vajene ritma dedov, njen trebuh nima petdeset let, divja, enkratna prvotnost, kaj se vsak človek kdaj pa kdaj vrne vanjo?
In še preden je ritem dosegel svoj vrh, se je inženir Tomaž sesedel na stol, roke so mu omahnile, le oči, ko da se mu še zmerom vrtijo v krogu ritma, sopel je vse počasneje, »joj, vode, vode,« je zavreščala Tomaževa, »njegovo srce ...«
»Na hodniku je voda,« je mirno rekla Parajeva, ne da bi premaknila prst na roki.
Liza je pograbila kozarec in se pognala na hodnik, medtem je Andrej pomagal Tomaževi, položila sta ga na kavč, dajali so mu vode, a je zmedeno odkimaval, da niso vedeli, ali ne more ali noče odpreti ust, »ne s silo, ne s silo, saj se bo zadušil,« je prestrašeno govorila Liza Mahova, »malo počakajmo,« videli so, kako so se mu ustavljale oči, »oh, pojdimo po zdravnika,« je jadikovala Tomaževa, »o bog, njegovo srce, ustavilo se mu bo,« slišali so Parajevo, »Liza, stopite v spalnico, na posteljni omarici boste našli kapljice,« popil je nekaj kapljic in nato še pol kozarca vode, popravljal se je, a je še gledal vanje, ko da šele želi prepoznati njihove obraze, »najbolje je, da se zdaj malo odpočije, boste videli, da mu bo bolje,« jih je mirila Parajeva, »ne vem, kaj ga je nenadoma prijelo,« je rekla Tomaževa, z robcem mu je brisala potno čelo, vrat in prsi, inženir je obležal miren, obe roki si je položil na srce, obraz se mu je spreminjal v novo bledico ...
»Morala bi z njim domov,« je po premolku dejala Tomaževa, sedela je ob njem in ga venomer gledala.
»Počakajte raje še malo,« je rekla Liza.
Iz pritličja se je vrnil Paraj, na odpeto srajco mu je visela kravata, z roko si je popravljal lase.
»Prišli so po gospo Zobčevo,« je rekel z glasom, ki se mu je vidno napenjal v razdraženosti, in stopil do točilne mizice. »Liza, ali vi veste, kje je njena torbica?«
»Tu,« je rekla Liza, a jo je obdržala v roki.
»Gospa Zobčeva čaka nanjo,« je rekel, »dajte mi jo.«
»Sama jo bom nesla.«
»Dajte jo meni,« je ponovil Paraj, ni mogel več prikrivati razburjenosti, pravzaprav pa niti ni videti, da se v tem pogledu prizadeva, je pomislil Andrej.
»Ne trudite se, gospod Paraj,« je vztrajala Liza in stopila mimo njega.
»Ve ženske, hudiča nas razumete,« je tedaj zaslišala njegove besede, imele so obliž polnokrvnega očitka, in potem: »Na, vzemite še njeno jopico ...«
Andrej je obsedel pri glasbeni mizici. Paraj se je obrnil k mizi in si natočil poln kozarec, »o, kaj pa je Borisu,« je vprašal čez prazni drevored steklenic, da mu je prišlo čisto nenadoma, slabo srce ima, je pojasnjevala Tomaževa, a saj mu je že bolje, »kako je dragica,« je Paraj nagovoril ženo, »lepo sem se zabavala,« mu je odgovorila, »in, Andrej, vi nič ne pijete,« ga je pogledal Paraj, vzel z mize kozarec in mu ga ponudil, »nikar se ne dolgočasite, z Angelco nimava rada, če se najini gosti dolgočasijo, ali ne,« vrnil se je k mizi in sedel k ženi, »bila je tako presenečena, gospa Magda, ko je zagledala moje trofeje, hm, ni se mogla načuditi medvedu, saj sem vedel, vso noč se mi bo zdaj sanjalo o njem, mi je rekla,« je govoril Paraj, »Andrej, tak dajte, zavrtite nam še kakšno ploščo,« se je spet zasukal k njemu, »dajte, prosim vas ...«
Poiskal je med ploščami, nekaj časa izbiral, prebiral naslove, nobenega pravega naslova ni več, si je rekel, kaj smo že vse preigrali? Nato je vzel ploščo na slepo in nastavil iglo. Oglasila se je tiha, počasna melodija.
Liza Mahova se je vrnila in obstala pri vratih, Parajeva jo je za hip prestregla z nasmeškom, nato se je sprehodila do Andreja in se začudila: »Kje si staknil to ploščo?«
»Kar tako sem jo izbral ...«
»Melodija ni preveč znana,« je rekla Liza. »Zdi se mi, da je naslov NIHČE VEČ ali nekaj takega ... Rada jo poslušam ...« In potem je nekoliko tiše pristavila: »Se ti ne zdi, Andrej, da je gospa Parajeva kot japonska lutka?«
Stanovala je v mansardnem stanovanju nad paviljonom Trgovskega doma. Bilo je že dosti čez polnoč, ko sta prečkala prostrano ploščad pred domom, jesenska noč je vlekla po tleh svoj težki vodenični trebuh, pod drevjem je napadlo za pol čevlja listja, gobaste neonske svetilke s svojo bledikasto lučjo niso poznale pramenov, dvorišča stanovanjskih hiš za Trgovskim domom, ki so bila čez dan polna otrok, so počivala v mrzli praznosti.
»Hladno mi je,« je rekla, »pohitiva ...«
Držala se ga je za roko, ko sta se vzpenjala po stopnicah paviljona, po dolgi, napol pokriti terasi do njene sobe, prižgala je luč. Soba je bila velika, imela je eno samo veliko okno, svetlo pohištvo je izbrano s srečno uporabljenim posluhom, je pomislil Andrej, in tudi razporejeno je s posluhom, na steni je visela ena sama slika pod steklom, kopija Groharjevega Sejalca. Vrata na desni so vodila v kopalnico.
Slekla si je jopico in prižgala še svetilko na posteljni omarici, pod strop je švignila stožčasta svetloba.
»Skopala se bom,« je rekla, »ne morem taka v posteljo ... Glej, poskusi te copate. Zadnjič je bil oče tukaj, pozabil jih je ... Precej bom ... Potem se lahko umiješ še ti, mislim, da bo za oba dovolj tople vode v bojlerju ...«
Slišal je, kako je zašumela voda, potem je vse utihnilo, obsedel je na robu postelje. Vse je tako prekleto enostavno, je pomislil, prvič sem v tej sobi, a je vseeno tako prekleto enostavno: štiri stene, strop, pod, svetilke, postelja, posteljna omarica, copati, spominek s planinske koče, skratka samsko stanovanje, ki ga oddajajo za tri tisoč dinarjev, okna so še nova, ne zapirajo se dobro, med njimi je čisto enostavna reža za zrak ... Nevarno enostavno? Glej? to sem pa jaz, nenadoma šine vame: nevarno enostavno? Ubil bi se, res se bi ubil zavoljo te preklete besede ... Ali pa tudi ne ...
Liza se je vrnila v morsko modri pižami, lase si je na novo počesala. »Kar pojdi, vode je dovolj,« je rekla.
Umil se je do pasu, mlačna voda ga je poživila. Na polici pred ogledalom je našel polno drobnarij iz njenega vsakdanjega življenja: kozarec z zobno ščetko, lasne sponke, šminko, kreme, steklenico s kolonjsko, še dišečo po njeni polti, na šminki je ostala sled njenih ustnic, ostal je vonj po sveži morsko modri pižami, zdi se mi, da me bo vsak trenutek premagalo neumno pričakovanje, klic ohromelosti je v njem, pri Parajevih se mi to ves večer ni pripetilo, hm, tam me je obsedel občutek nepoznane svobode, preteklost, prihodnost sta se z lahkoto zgubili v njej, upal sem, da bo trajalo do jutra, vsaj do jutra, a saj ga bom premagal, ta prekleti trenutek pričakovanja, prej ne stopim iz kopalnice ... Poklicala me je! To je kot nalašč, neumni trenutek je mimo, se je razveselil, nič več tesnobne ohromelosti, znova je tu neznani občutek svobode, nobene teže ne čutim.
Liza je bila že v postelji, do pasu si je potegnila odejo. Na laseh se ji je odbijala luč, roka ji je počivala v naročju. Bolj neumno me ni mogla pričakati, si je rekel, tako pričakujejo junakinje svoje junake v dramatičnih dramah, vse je zanosno imenitno zrežirano, da se parajo srca zvestim zakonskim ženam in ostarelim devicam, ki so se nagnetle v parterju, in se v pasu preščipnjenim gimnazijkam uresničujejo velike sanje, ne maram tega, slišiš, Liza, ne maram, se je zaklinjal, legel je k njej, nocoj ne maram tega, ne delaj tega z mano, nocoj ne ...
»Kako dišiš po mrzli vodi,« je rekla in mu pritisnila obraz na prsi, vsa se ga je oklenila, »kako dišiš po suhem senu,« je rekel in pritiskal lice na njeno rame, »lasno vodo imam tako, veš,« se je nasmehnila, »a vseeno dišiš po suhem, svežem senu,« je ponavljal, »resničnem suhem senu ...«
Resničnost se je razširila v njem v en sam dolg trenutek, kot lijak je stala nad njim, ožil se je daleč navzven, tam čakam spet nase, je pomislil, sam se bom moral vrniti sebi, ničesar ne bom mogel vzeti s sabo skozi njegovo ožino, niti drobca teh trenutkov ne, čeprav je nesebična, nase ne misli ali pa je z vsem zadovoljna, ni razvajena, vsaka njena kretnja je kot življenje, ki ima svoje lepe, ravne poti, prijetne hišice sredi travnikov, dobre ljudi v njih, živijo le za svoj kruh, nič tatov in razbojnikov, vreme po koledarju, ljubezen zaradi otrok, »Andrej, močan si,« mu je kdaj pa kdaj pošepnila, »lepo mi je, če si močan,« kaj mi mar, da bo kmalu dan, naj ne bo več dneva, naj ne bo ničesar več ... Liza ...
Naj ne bo ničesar več, si je ponavljal še potem, ko sta negibno obležala drug ob drugem.
»Nisem mislil, da me bo nocoj zapeljala mis Portoroža,« je rekel po osladkano trudnem premolku. »Andrej ... Ne bodi hudoben z mano ...«
Čutil je, kako so brez boleče sledi zginjale vse njegove hipoteze o tem, kaj bi mu prineslo spolno občevanje z drugo žensko, postavljal si jih je v samotnih urah osamljenosti, sredi noči, ko si je Barbara v spanju razkrila ramena, napihovale so se v njem po daljši spolni vzdržanosti, in že v prvih letih, ko se mu je predajala z ledom v očeh. V razpetem sanjarjenju rojene hipoteze so se zdaj raztopile kot snežinke, ki padejo na topla tla, nič veličastnega zanosa in nič lepe strahotnosti ni našel v gibih njunih teles, in dobil sem odgovor za svojo radovednost, kako bi se z mano obnašala druga ženska, je pomislil, bila je izrastek mojih hipotez, a ne vem, zakaj se ta hip slabo počutim, ko da nisem vajen te resničnosti, na bruhanje mi gre kot otroku, ki prvič okusi novo jed, nisem vajen občevati z žensko, ki se ji pretaka po žilah samo kri in nič drugega kot kri, zbegan sem kot sedemnajstletni fant, ki je prvič legel k izkušeni ženski, zdaj pa ne ve, naj svoje dejanje imenuje greh ali zmagoslavje, in glej, njena dojka, ki jo le napol pokriva morsko modra pižama, ni iz rožnatega ledu ...
»Tako malo vem o tebi,« je rekla tiho in mu z roku grebla po laseh, »čeprav se skoraj vsak dan srečujeva v železarni.«
»Motilo bi te, če bi vedela več o meni.«
»Mene pa moti, ker me poznaš premalo ... Večer pri Parajevih bi bil zame drugačen, če bi to opravila že prej ... Ne, ne, pusti me ... Moti me in konec. Spada k mojim slabostim, ne morem pomagati. Toda nikoli me ne moti, kaj si kdo misli o meni potem, ko mu odigram ploščo s svojo zgodbo ... S sedemnajstimi leti sem bila že povsem odrasla. Mama je imela čez glavo opraviti z očetom, venomer ga je lovila po gostilnah, ni se dosti brigala zame ... Ženske smo matere le toliko, kolikor možnosti imamo kot ljubice ... Kjerkoli sem se prikazala, so se obešali name, najhuje sem prenašala spolzke opazke, zasovražila sem jih ... Skovala sem si celo pravi načrt, izigravala sem opazkarje do skrajne možnosti, potem pa se nenadoma nisem več zmenila zanje ... Bilo je samo enkrat, ko sem pogrešila v svojem načrtu ... Preživljala sem počitnice na morju, spoznala sem se z zgovornim fantom, izdajal se je za študenta arheologije, pomisli, pozneje sem zvedela, da je frizer ... Saj smo ga komaj našli, šlo je za otroka, danes je star že sedem let, pri mami živi ... A me ni izučilo ... Še živim od enega dopusta na morju do drugega, spet bi verjela zgovornemu fantu, če bi se izdajal za študenta arheologije, pomisli, to pričakovanje mi je ostalo, a poročila se najbrž ne bom nikoli ...«
»Liza, samo šališ se, tisto o pričakovanju si omenila kar tako, in glede poroke si ničesar ne očitaj ...«
»Saj res ... Ti si poročen že deset let ... Po sedmih letih, pravijo, se v zakonu obrne na eno ali drugo stran.«
»Dovolj dobra ljudska modrost, a zame ne velja.«
»Kako ne velja?«
»Pri meni se ni imelo kaj obrniti, pri meni je vse že od vekomaj ... Ne vem, toda včasih se mi zazdi, da prenekateri človek že na prvi postaji sede v napačen vlak, pelje se v napačno smer, s tujimi ljudmi, skozi tuje pokrajine ...«
»Tudi jaz verujem v usodo ...«
»Motiš se, ne verujem v ničesar in tudi ne v usodo, kaj vem, morebiti je to moja usoda, toda prepričan sem, čeprav pravzaprav nimam nobenega prepričanja, slišiš, da sem čisto zavestno stopil v napačen vlak.«
»Glej ga, pa prestopi v pravi vlak!« je dejala smeje. »Še imaš čas.«
»Oh norica, to je tisto, da ima človek le po en vlak, to je tisto, prav gotovo nisem potuhtal nič novega, o tem najdeš vse zapisano že pri starih Kitajcih ...« Dobro je to, da se v meni vse odpira, je pomislil, saj vendar morajo biti nekje špranje tudi do mojih spoznanj, do moje resnice in do mojih načel, dobro je, da se je v meni sprožil nevidni plaz, dolga leta sem čakal nanj, tistega popoldneva, ko je oče po enem letu spet znenada sedel za klavir, se je začelo – kaj je glas drobne tipke na klavirju dovolj za največji plaz – imam prekleto upanje, da bo nekam zgrmelo in se nekje ustavilo, a da se bo pri tem tudi kaj razbilo, to upanje imam še posebej.
»Glej, štiri je že ura, začelo se bo daniti,« je rekla, »začuda, nič še nisem zaspana.«
»Boš mogla zjutraj v službo?«
»Prst,« se je nasmehnila in mu položila kazalec na usta. »Ne misliva še na službo ... Zdaj ne še, ko me nič več ne moti, povedala sem ti, kar moraš vedeti o meni.«
»Se vsakemu izpoveš? Si se izpovedala nocoj tudi Paraju? Veliko sta si imela povedati ...«
»Andrej, spet si hudoben ... Ne maram tega ...«
»Oprosti ... To sodi k vožnji v mojem vlaku.«
»S Parajem sem le malo govorila, on je imel besedo,« je rekla. »In potem je govoril tudi z Magdo ... Ni imela opraviti s Paraji že s sedemnajstim letom kot jaz, vidi se ji, da nima svoje zgodbe ... Stala je spodaj pri vratih v lovsko sobo, ko sem prišla po stopnicah, ramena so se ji tresla v ihtenju, »prekleti stari prasec,« je hlipala in grizla robec, »hotel je imeti še eno trofejo,« nato je pograbila torbico in zbežala, zdaj šele čutim, kako prav sem storila, da ji nisem rekla nobene besede v tolažbo ...«
»Ne bom pozabil, kako se je njen mož popoldne v kavarni bojeval za svoje stališče, zavidal sem mu, čeprav nisem bil v vseh stvareh na njegovi strani, molčal sem in se bojeval v samem sebi, zdaj sem pritrdil temu zdaj drugemu, skušal sem poiskati tudi kakšen svoj odgovor, nisem ga našel, sploh ne vem, kdo ima prav na tem prekletem svetu ...«
»Mene to še malo ne zanima,« je rekla Liza.
»S tabo je bolje ... Morebiti nisi sedla v čisto dober vlak, a vsaj nisi sedla v napačen vlak.«
»Ne ugaja mi, da govoriš vedno, kot bi brala modrosti v knjigah,« se je nagajivo našobila.
»Veš, tudi meni ne ugaja, saj to je tisto ...«
Sunkoma mu je zasadila roko globoko za srajco, kaj me je topli nož prerezal na dvoje, si je rekel, misli so se mi razpočile kot balon, razcefrane so zaplavale po zraku, že se pogrezam v sproščeno mlahavost, prekleto, veliko je vreden občutek, da je dan še daleč.
(Poglavje romana)
