Da pride, da pride. Da pride, je sporočal v klepetavih, vijugastih pismenkah.
Pričakovali so ga ves večer. Pozno v noč so poslušali sence, ki so rasle pod zvezdami in skrivnostno šušljale. Tudi spopadale so se. Takrat so hitro zginile zelo daleč in so postale zares nevidne. Njihov šepet je ostal. Šepet je bil čisto blizu in jih je zmerjal iz nočnih skrivališč.
Prišel je zelo pozno. Pod pasko je nosil lepenkasto škatlo, katere ni maral odložiti. Vprašali so o njej, pa je rekel, da je to njegov tihi domek. Ko niso nič razumeli, je smuknil v škatlo in precej planil iz nje, premaskiran v glodavca. Bil je gibčen kot strela. Švigal je med njimi. Grk. Grk. Grk, je škripal.
Ko je mati zakričala, so videli, da ji je pojedel uhlja. Tudi otroci so tenko zavpili in se držali tam, kjer so imeli prej nosove.
Komaj, komaj so ubranili žene in njihovo lepoto nedotaknjeno. In spet je stal med njimi s škatlo pod pasko in se zelo prikupno poslavljal. Rekli so mu, naj še pride.
Potem so zamenjali zavese. Nove so bile črne barve. Izza njih redkokdaj posijejo njihovi životi, beli kot sveče. Skoraj prozorni.
