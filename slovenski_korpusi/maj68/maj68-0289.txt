CANKAR — ŠE VEDNO PREOSTER
Udeležba kulturne javnosti na nedavni prireditvi v Operi je pokazala, da uho marsikoga še ne prenese vedno aktualnih resnic, ki jih je Cankar o svojih rojakih in zanje napisal pred petdesetimi leti in več.
TELEVIZIJA NA POHODU
Tudi v skupščini so že ugotovili, da naša televizija prav počasi taca za našo stvarnostjo. Državljani, veselite se! Samo še leto ali dve in že bodo tegobe neteleviziranih občanov in težave za televizijske studije zainteresiranih občanov in organizacij – premagane. Do tačas pa se vzgledujte – pri upokojencih.
OB 20-LETNICI DRUŠTVA NOVINARJEV SLOVENIJE
Govor tov. Ribičiča na zadnjem plenumu CK ZKS je prva objavila zagrebška Borba. Objavljen je bil tudi v treh izdajah Dela. Zanimivo je, da je v Delu izpuščen odstavek, ki se nanaša na Perspektive. Konsekvenca? Za najnovejša slovenska uradna mnenja o bivši slovenski reviji lahko zvedo samo neslovenski bralci.
KAKOR TI MENI, TAKO JAZ TEBI
Mnogi med nami so, roko na srce, v zadnjih mesecih lanskega leta prav težko oddali obljubljeni in podpisani znesek posojila za Skopje. Prav tako gredo zdaj tudi drugi strani obveznice iz rok.
PREDLOG
Pravijo, da ni denarcev za izgradnjo koprske železnice in naprav v luki. Ustanovimo delniško družbo malih ljudi, tistih, ki menijo, da bi se naložba denarcev v te stvari dobro obnesla. Zberimo te denarce, uporabimo jih in videli bomo, kdo se bo zadnji smejal!
HOBBY – GEOGRAFIJA
V TV klubu smo gledali spominke z afriške turneje po Egiptu, Izraelu in Libanonu! Včasih bi bilo dobro kakšno oddajo spet malo pripraviti, kajne?
