Dirka, puter las pada kot hruške. Bum Bum. Gasilci se ozirajo. Jezik, ti boš moral še enkrat skozi veno. Propelerji so polni alg. Predlagam dopust, posadka. Rum! Pofukajmo kuharja.
Tajnik se napije in mu poči žezlo. Kraljevo. Krim se zrola. Izumil sem jet sistem za iztiskanje oči peklenščkom. Zato je barje tako vlažno.
Japonski zvezki so beli kot evropski zvezki. Čmrlji, ki imajo britvice na tipalkah. Strga se nit, izginejo biseri. Preperi aleksandrinec.
Polinezija je sumljivo apno, malta za humming-birds. Muslimani se drobijo. Na Havajih te veter posuši, preden pritečeš do whiskyja in ledu. V Alpah padeš v prepad, preden zabiješ klin. Jeleni so tako kričeči, da jim sekajo rogove.
Klisura. Tam se streljajo in dela pink, pink. Pink Floyd. Naš rektor se imenuje Boyd. Uči latinščino in spi na trdih deskah. Ženo ima zavito v ruto. Krofe je za zajtrk. Reče tudi: žena! Mater, iz krofov se kadi! Katul je imel pizdo kot račka! Boyd je visok kot smreka in ne dovoli, da bi mu velike ideje povesile ramena. Šolal se je v Jesus College, Oxford. Živijo Larry Rivers! Veseli me, da prihajaš v naše mesto kot visiting painter.
