Ali ni čudno, Marija, jaz sem mož in ti žena. Lahko te pobožam po dojkah, lahko mi objameš kolena, lahko imava otroka, najinega. Ali ni čudno, Marija? Kupila sva si prstane in šla na magistrat, saj se ljubezen ne more večno skrivati po krčmah. Zdaj ob sobotah čistiva preprogo, briševa prah, v nedeljo pečeva piščanca, pijeva rebulo in v mraku gledava drevo ob vodi. A v ponedeljek zjutraj naju spet budilka kot hudoben kaplar požene v službo. Nekoč sem rekel, da me je sama luč, če sem ob tebi. Zdaj sem vsak dan ob tebi in me ni vsak dan samo luč. Ali ni čudno, Marija?
