Lev Grivač je gledal računovodjo podjetja Minus, ki je brbljal v njegovo kletko in si popravljal zlati ščipalnik: »Čuden je tale človeški svet. Jaz sem kralj živali in imam nevarne šape. Zato sem stalno v kletki. Tale tu pa ima tako fine bele roke in rožnati obrazek, da si njegovi ječarji ne morejo pomagati vsakokrat, ko ga izpustijo iz kletke, mu umijejo šape s praškom Odpuščanitis, da se potem njegovi kremplji svetijo kot nohtki nedolžnega dojenčka.
Elegantna limuzina je povozila lepo črno mačko, ki je še utegnila vzdihniti: »Napredek! Mojega deda je povozil kolesar, očeta moped, mene pa Rolls-Royce.«
Nauk: Mnoge ljubke mačice mislijo, da je sodobneje, če jih povozi Rolls-Royce, kot pa da bi ostale v objemu navadnega pešca.
Vedno je ugotavljal, namesto da bi delal. Sedaj prisilno dela, ker je ugotovljeno, da je nematematično ugotavljal. (Zaprli so ga).
Cele dneve jo je čakal pred fakulteto, pred glavnim vhodom. Ko je diplomirala, je pozabila, kje jo čaka in je odpotovala z nekom, ki jo je čakal pri stranskem vhodu – ONI pri glavnem ni bil Glavni.
Cele dneve je študiral politično ekonomijo. Ko je šel na izpit, je padel tako nesrečno, da si je zlomil nogo. – Na pločniku je stopil na materialno dobrino – na olupek gnile banane.
Bil je velik samokritik. Kadar je nameril puščico samokritike na svoje srce, je vedno zadel soseda na svoji levici.
Živel je kot v sanjah. Ko je nekje bral, da so sanjači neproduktivni, se je družbeno angažiral. Njegovi podrejeni so dolgo časa mislili, da je angažirani sanjač. Spremenili so mnenje, ko se je vpisal na fakulteto s štipendijo v višini plače.
