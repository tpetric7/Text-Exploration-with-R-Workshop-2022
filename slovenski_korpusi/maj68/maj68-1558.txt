Kriminalna igra brez pretenzij v štirih dejanjih
OSEBE
Napoleon
George Sand
Zapisničarka
Obtoženec
Hamlet
Srečni morilec
Branilec
Predsednik porote
Člani porote
Publika
Čistilka
Razni tipi po potrebi
Dogaja se kjerkoli in kadarkoli
Vsaka podobnost kogarkoli s komerkoli je zgolj slučajna
PRVO DEJANJE
Tipična pisarniška soba. Ob stenah odprte omare s fascikli, uradnimi listi itd.
Stoli. Tri mize.
Najvišja miza je Napoleonova.
Za drugo mizo, polno zvezkov, listov, knjig, sedi George Sand in piše.
Tretja miza je najmanjša in najmanj opazna, nekje v kotu. Za njo naj skoraj nepremično zgrbljeno sedi zapisničarka, ki je pravzaprav le del inventarja.
Obe ženski sta v mini krilih. Na steni Napoleonova slika.
Dogajanje ne poteka preveč hitro. Atmosfera oblačnega dneva.
Zavesa je že nekaj časa dvignjena, ko stopi očitno postarani in utrujeni Napoleon na oder. Ni zares jezen, le naveličan in resigniran.
NAPOLEON: Pri Zevsu! Pol ure … (Vrže banane na mizo George Sand).
ZAPISNIČARKA: Jutro, šef.
NAPOLEON: Jutro, Ofelija. Pomisli! Pol ure sem moral stati v vrsti za te plesnive banane! Jaz! Ves čas so se vrivali! Da bi jih zlodej!
GEORGE S.: To so banane? Nisi rekel, naj ti dajo lepe?
NAPOLEON: Nisem, naj gredo! …
(Nekaj zamrmra in nakaže z roko).
GEORGE S.: Pa sem ti rekla! Vedno ti pravim …
NAPOLEON: Če ti niso všeč, pa pusti!
GEORGE S.: Saj nisem …
NAPOLEON: Sploh pa še nisi moja žena in se nimaš kaj … Hvala bogu!
GEORGE S.: Samo dobro ti hočem.
NAPOLEON: Dobro ti hočem, dobro ti hočem! Poročila bi se rada z menoj! To je tisti tvoj »samo dobro ti hočem«! Zanko za vrat! Da bi te hranil, da bi bila socialno zavarovana! Da bi vlekla pokojnino za mano! Lepa ljubezen!
GEORGE S.: Toda sire, jaz sama zaslužim! Saj vendar pišem! Poglej …
NAPOLEON: Ona sama zasluži! Zakaj se pa hočeš poročiti? Da bi se sončila v moji slavi? Da bi imela še vse moje gardiste na razpolago? Kaj pa jaz? Kaj imam pa jaz od takega zakona?
GEORGE S.: Vi, sire? Oh, poskrbela bi za to, da bi bili vedno čisti, zlikani, odišavljeni, da bi imeli nogavice vedno sveže in lepo zakrpane. Da ne bi hodili okrog brez svojega cesarskega klobuka. Poleg tega imam dober nos pri izbiri gospodinjskih pomočnic …
NAPOLEON: Že vem, že vem, kmalu bi imel vso hišo polno starih strašil, da bi me takoj vse minilo. Zakaj sploh potrebujem ženo? Pomočnico si znam že sam poiskati! Samski, dobro ohranjen išče mlado pomočnico. Takoj bi jih imel cel trop. Poleg tega, madame, sploh niste moj tip.
GEORGE S.: Kako pa veste, sire? Saj me še niste niti preskusili! Poleg tega pa je treba imeti ženo. Vsi imajo žene. Sicer bi si utegnili misliti, da …
NAPOLEON: Kaj?
GEORGE S.: Ne vem …
NAPOLEON: Kako: ne vem?
GEORGE S.: Da ste … impotentni, sire … Ali pa da ste … homo. Saj veste, kaj mislim.
NAPOLEON: Impotenten! Jaz!
GEORGE S.: Ali pa … homo.
NAPOLEON: Homo! Jaz! Zmagovalec! Marengo, Austerlitz, Jena, Wagram!
GEORGE S.: Takoj se vam opazi, sire, da ste še samski in zanemarjeni.
NAPOLEON: Samski! Zanemarjen! … Po čem?
GEORGE S.: Ste hiteli, kaj? Kar priznajte.
NAPOLEON: Res sem. In kaj je v tem slabega? Hitel sem za neko minikrilko, pa ravno ko sem jo že hotel …
GEORGE S.: Hoteli kaj?
NAPOLEON: Nagovoriti …
GEORGE S.: Ja? Poslušam, sire.
NAPOLEON: Se je priplazil od nekod huligan z dolgimi lasmi in kitaro in moja gazelica je urno skočila na vespo in že sta mi izginila spred oči. Mala trapa!
GEORGE S.: Pozna se vam, da ste dali vse od sebe, sire.
NAPOLEON: Kako?
GEORGE S.: Na tri metre daleč zaudarjate po znoju, sire. Nate, sire, vzemite ta renomirani spray in se posprayajte, boste videli, da …
NAPOLEON: Hvala … hvala … res lepše diši … Bom premislil, madame … Imate radi kaviar, jastoge, pudinge, madame?
GEORGE S.: Zelo! Zelo!
NAPOLEON: Pozabite jih. Na moji skromni vojaški mizi jih ne boste nikoli našli. Imam prenizko pokojnino za tako potrato.
GEORGE S.: Nič hudega, sire! Tudi ob krompirju se da prepevati.
NAPOLEON: Torej boste veliko prepevali, madame.
GEORGE S.: Ne bo vam žal, sire, boste videli! Stanovanjce bo vedno čisto in svetlo, kosilo, večerja vedno točno ob določeni uri!
NAPOLEON: Točnost, red, disciplina! Kot v kasarni.
Trkanje na vrata, prikaže se glava.
GLAVA: Sire, obtoženec je pred vrati. Naj?
NAPOLEON: Naj! … To jedrnato izražanje mi je zelo všeč. Naj. Naj.
Prikaže se obtoženec.
OBTOŽENEC: Dober dan želim, gospod višji sodnik.
NAPOLEON: Dober dan, dober dan, gospod obtoženec. Gospod morilec, če se ne motim? Sedite, prosim.
OBTOŽENEC: Hvala, gospod višji sodnik. Morilec. To je … domnevni morilec.
NAPOLEON: Hm … Za kaj že gre?
OBTOŽENEC: Za umor. Umor svoje slabše polovice, gospod višji sodnik.
NAPOLEON: Čudno, kakšne dolgočasne, duhamorne primere mi vedno vrivajo. Umore žensk in otrok. In prostitutk. In starčkov. In gospodinjskih pomočnic. In tuberkuloznikov. In sifilitikov. Ravno včeraj sem se ubadal z umorom prostitutke, ki ji je seksualni eksperimentator prerezal goltanec s staro zarjavelo žiletko, tako da se ji je povrhu še prisadilo in nisi vedel, ali je umrla od prereza ali pa od zastrupitve. Jasno, da ni vseeno. Tako na smrt sem se dolgočasil, da sem že mislil podati ostavko. Demisionirati.
(Vstane, se sprehodi).
Torej zanikate? Zanikate svoje gnusno dejanje?
OBTOŽENEC: Nimam kaj zanikati, gospod Napoleon …
NAPOLEON: Kako?! Ste me prepoznali?!
OBTOŽENEC: Takoj, ekscelenca?
NAPOLEON: Torej moja slava še ni čisto ugasnila? Zbledela? Ovenela?
OBTOŽENEC: Ne še. Takoj sem vas spoznal. Po klobuku in po tem, da držite prste na prsih v telovniku. Tako ste narisani v vseh karikaturah, pa tudi v vicih, kjer nastopajo norci.
NAPOLEON: Karikature?! Vici?! Norci?!
OBTOŽENEC: Seveda. V norišnicah je vse polno Julijev Cezarjev, Jamesov Bondov, Napoleonov in slednji vsi držijo prste v telovniku.
NAPOLEON: To je cena slave. Pravzaprav laskavo. Julij Cezar, James Bond in jaz. Napoleon Veliki, bivši poglavar Ilirskih provinc.
OBTOŽENEC: Zelo laskavo, sire.
NAPOLEON: Hm … Torej zanikate? Zanikate gnusni zločin?
OBTOŽENEC: Nimam kaj zanikati, sire.
NAPOLEON: Torej priznavate? Nisem pričakoval tako hitro.
OBTOŽENEC: Ne priznavam, sire!
NAPOLEON: Logično, logično, kdo bi pa priznal? Priznavajo samo še tisti, ki so takole … saj razumete? … Ali pa ker se hočejo delati važne, ker hočejo vedno biti nekaj posebnega. Pred kakega pol leta … je bilo to pred pol leta, chérie?
GEORGE S.: Kaj pa, sire? Kateri primer?
NAPOLEON: (Nestrpno) Tisti umor v katedrali!
GEORGE S.: V baru, sire. Umor v baru.
NAPOLEON: V baru, jasno, v baru! Kaj sem pa rekel?
OBTOŽENEC: Sire, rekli ste: Umor v katedrali.
NAPOLEON: To da sem rekel? V katedrali?
OBTOŽENEC: Da, tako ste rekli, sire. V katedrali.
NAPOLEON: Nonsens! V katedrali! (Vstane). Torej zanikate …
OBTOŽENEC: Nekaj ste začeli pripovedovati, sire, pa …
NAPOLEON: Jaz? Kaj pa?
GEORGE S.: Res je, sire. Nekaj v zvezi z umorom v katedrali.
NAPOLEON: V baru! V baru! To je bilo v baru! Kdo neprestano brblja nekaj o katedrali? V baru! V baru, chérie, v baru Pri treh nedolžnih prašičkah! Tam imajo najboljšo šunko.
OBTOŽENEC: In kaj se je zgodilo v tistem baru?
NAPOLEON: Kaj? Ubili so nekega tipa, nekega agenta ali kaj, preiskavo pa kot običajno naprtili meni. Takoj, na licu mesta …
ZAPISNIČARKA: Na kraju samem, sire.
NAPOLEON: Na kraju samem. Na kraju samem?
ZAPISNIČARKA: Berem, sire: … preiskavo pa kot običajno naprtili meni. Takoj, na kraju samem … Nadaljujte, sire. Hvala za pozornost. Stop.
NAPOLEON: Pri Hefajstu! Tako lep izraz, pa ga ne smeš … Hvala, Ofelija … Alors, gospod obtoženec, še vedno zakrknjeno, kljub obilnemu dokaznemu gradivu, vztrajate pri svojem … eee …
OBTOŽENEC: Sire, pripovedovali ste o umoru v katedrali, popravljam, v baru.
NAPOLEON: Že vem, že vem! Takoj po umoru, to je bil gnusen zločin brez primere v sodni praksi, takoj po umoru, pravim, mi je vsaj deset ljudi priznalo umor. Kaj sem hotel? Obsodil sem na vislice kar prvega, to je bil zoprn intelektualec, ostale pa sem nagnal proč. Potem so se še ves mesec pritoževali v pismih bralcev, sodrga častilakomna! Ljudje, ki so vse svoje dolgočasno življenje prečepeli v temi in ki bi radi čez noč postali slavni! Sami se pa ne upajo zaviti vratu niti piški! Gnoj! Pofl! Neinteligentna golazen! Slabiči!
GEORGE S.: Pomirite se, sire. Niso vredni, da se …
NAPOLEON: Je že v redu, je že v redu. (Si obriše čelo). In pomnite, gospod obtoženec: za umor se priglašajo celo taki bedaki, ki ne vedo niti, kdo je bil umorjen niti kako je bil umorjen! Tako je neka paralitična starka klobasala, kako je držala žrtev eno uro pod vodo, vse dokler ji le-ta ni zdrknila mrtva k nogam kot kakšna zabuhla, pomodrela lutka. Dal sem jo vreči iz dvorane, takoj! Paralitično teslo! Zunaj so jo pobrali in odnesli na nosilih. Kriminal!
OBTOŽENEC: Nekateri ljudje so res pošastni! Nobene mere ne poznajo. Da bi vsaj prišli: Oprostite, gospod, kaj pa je? Za kaj gre? Umorjen? Kako? Kdaj? Motiv? Na koga leti sum? Bi jih to res toliko stalo?
NAPOLEON: Natančno tako. Chérie, kaj ko bi nama skuhala kavici? Sicer me bo zmoglo. (Zazeha). Torej zanikate. Ne morem nič misliti brez kave. Pa vi, obtoženi?
GEORGE S.: Sire, samo še ta stavek. Fadette … Fadette … Grem!
(Odide).
OBTOŽENEC: Tudi jaz ne morem nič misliti, sire. Ne priznati ne tajiti brez kavice. Še bolj bi se mi pa prilegla steklenička viskija, ampak potem ne bi bil več za nobeno rabo, ker bi priznal vse in bi še dodal, tako da bi bilo težko izluščiti zrno. Zapisnik bi bil kot blodnja surrealista.
NAPOLEON: To drži. (Zazeha). Torej zanikate? Ah, pustimo to za ta čas. Če bo prešibka, ji jo vržem nazaj v glavo. Nič ni slabšega od vodene kave.
OBTOŽENEC: Pa je, sire!
NAPOLEON: Kaj?
OBTOŽENEC: Vodena ženska.
NAPOLEON: To je res. Nekatere so kot vreče. Hroma vreča. Če je ženska vreča, hroma vreča, potem to sploh ni več nobena ženska.
OBTOŽENEC: To sploh ni več človek.
NAPOLEON: To je poleno. (Zazeha). Poleno, kubirano poleno. Mar je bila vaša take sorte? (Zazeha).
OBTOŽENEC: Bila, sire. Čudaška. Dokler sva se ljubila, je bila kot poleno; potem pa, ko sem se že začel ohlajati, se je nenadoma razživela. Žal zu spät für die Gnädige. Prepozno. Ni mogla dohajati, sire. Tako čudne ženske še niste videli, sire, prav nič ne pretiravam.
NAPOLEON: Svet je poln protislovij. Panta rei.
OBTOŽENEC: Dolgo je že ni, Ofelije, s to kavo. Mogoče jo praži?
NAPOLEON: Ne, ne, verjetno je v kuhinji naletela na Marka.
OBTOŽENEC: Marka? Kdo je pa spet to?
NAPOLEON: (zehaje). Ah, to je neki siromašen študent, filozof ali kaj, ki jo večkrat pričaka v kuhinji in se je usmili.
OBTOŽENEC: Pa to dopuščate, sire?
NAPOLEON: Zakaj pa ne? Potem je vsaj boljše volje in pisanje ji gre dosti laže od rok. Končno, gospod obtoženec, tudi vaša žena ni mogla biti iz drugačnega testa.
OBTOŽENEC: Vse so enake, sire.
NAPOLEON: Pa je niste zaradi tega …? (Napravi znak ob vratu).
OBTOŽENEC: Bog ne daj, sire! Zaradi tega! Samo pomislite, kako bi se osmešil pred spoštovanim sodiščem!
NAPOLEON: Upoštevajte to, da bi vas lahko v tem primeru rešili s pomočjo psihiatrične znanosti, gospod obtoženec!
OBTOŽENEC: Hvala lepa za tako rešitev, sire! Impotentni, alkoholični paranoik umoril ženo zaradi ljubosumnosti! Raje crknem, oprostite izrazu, sire!
NAPOLEON: To bi bilo res pošastno! (Zazeha in razmišlja). Premišljam, gospod obtoženi, in bolj kot premišljam, bolj sem si glede nečesa na jasnem.
OBTOŽENEC: Povejte, prosim, sire.
NAPOLEON: Torej, premišljam in tuhtam: če ste dejansko vi spravili s sveta svojo bivšo ženo, potem ste prav gotovo imeli presneto tehten razlog za to svoje gnusno, vendar razumljivo dejanje, za ta korak. Vas je morda zanemarjala? Vam je stregla po življenju? Je bila morda preveč … zahtevna?
George Sand prihiti s kavo.
GEORGE S.: Oprostita, gospoda! Izvolite, sire … Izvolite, obtoženi …
NAPOLEON: Hvala, madame.
OBTOŽENEC: Tisočera hvala, milady.
GEORGE S.: Sta dolgo čakala?
NAPOLEON: Kdo je pa bil, madame?
GEORGE S.: (Si hitro uredi lase in obleko): Mlekar je bil.
NAPOLEON: A! To je tisti visoki plavolasec, ravno pravšnji za mojo gardo. Kava … kava ni sladka, madame.
OBTOŽENI: Kava res ni pretirano sladka, če dovolite gledati podarjenemu konju zobe, sladka milady.
GEORGE S.: Oh, kako mi je žal! Tisočkrat pardon! Takoj, takoj! Kako sem … (Odhiti).
NAPOLEON: Torej … kje sva ostala?
OBTOŽENEC: Da sem imel prav gotovo več kot tehtne razloge za svoje gnusno dejanje, za svoj krvavi zločin, sire.
NAPOLEON: Mislil sem, da je bila zastrupljena, gospod.
OBTOŽENEC: Kaj niste prebrali zapisnika, sire?
NAPOLEON: Ne, gospod. Načelno jih ne berem, ker so tako kriminalno napisani. Nobenega čuta za našo lepo slovenščino. Kot bi ga bil pisal kak funkcionar. Torej le zastrupljena? S čim?
OBTOŽENEC: Verjetno z arzenikom, sire.
NAPOLEON: Kako to, mar ne veste, s čim ste ji zavdali?
OBTOŽENEC: Sire, govorite, kot da bi jo bil jaz zastrupil!
NAPOLEON: Oprostite, gospod. (Zazeha). Torej še dalje zakrknjeno tajite. Tako je prav. Kaže, da je šla na Kubo, k Fidelu, po sladkor.
OBTOŽENEC: Mogoče pa je električar.
NAPOLEON: Električar? Ne bi rekel. Ta je že bil. Včeraj.
(Prihiti George Sand).
GEORGE S.: Oprostita. Nujna zadeva je bila.
OBTOŽENEC: Kje je sladkor?
GEORGE S.: Kakšen sladkor?
NAPOLEON: Kdo pa je bil?
GEORGE S.: Kdo? Soseda. (Si urejuje lase in obleko). Tista ljubka drsalka, Ofelijica. (Sede k mizi in se zatopi v delo).
NAPOLEON: Zakaj pa ne? Saj ne misli roditi!
GEORGE S.: Kdo ne misli roditi?
OBTOŽENEC: Sosedova papiga. Ali papiga, da zveni bolj idiotsko.
GEORGE S.: Spet en abstrakten vic. Za močnejše živce.
NAPOLEON: Torej … kje smo že ostali? Zapisničarka, prosim, preberite.
ZAPISNIČARKA: Spet en abstrakten vic. Za močnejše živce. Stop.
NAPOLEON: No, saj ni važno. Sem vam že pravil, kako sem jih prelisičil pri Jeni?
OBTOŽENEC: Že, sire.
NAPOLEON začudeno in razočarano molči.
GEORGE S.: Kako zveni lepše: preučiti ali proučiti?
ZAPISNIČARKA: Dovolite. V rabi je oboje. Stop.
GEORGE S.: Hvala. Stop.
ZAPISNIČARKA: Ni za kaj. Stop.
NAPOLEON: Utrujen sem. Stop.
GEORGE S.: Sire! Vzemite ta osvežilni spray. Stop. Po obrazu, po obrazu. Stop.
(Napoleon se prši).
NAPOLEON: Krasno, kot prerojen sem. Stop.
GEORGE S.: Me zelo veseli, sire. Stop. Obtoženi, poskusite tudi vi! Gotovo vam je zelo hudo brez žene. Nihče ne skrbi za vas. Smilite se mi. Stop.
OBTOŽENEC (Se prši): Ponižna hvala, madame. Tako ljubko pozorni znate biti na vse. Oh, da bi bila taka moja rajnka … Stop.
GEORGE S.: Oh, hočete, da vas jaz malce? Ubožček moj … (Ga poprši).
OBTOŽENEC: Oh, madame, če je v nebesih pol tako lepo …
GEORGE S.: Oh, kako ste ljubeznivi, laskavček moj.
NAPOLEON: Že vidim, da … Utrujen sem. (Zazeha). Koliko časa naj počivam v sosedni sobi?
GEORGE S.: Kakšno uro. Party, sladki moj Party, Polionkec …
OBTOŽENEC: Pol ure, sire! Če ste tako velikodušni!
NAPOLEON: Gospod obtoženec, prepričan sem, da bi vi storili isto zame. Poznam ljudi in vem, da se ne motim.
OBTOŽENEC: Prav nič se ne motite v meni, sire!
ZAPISNIČARKA: Želim vam, sire, mimo, sladko spanje …
GEORGE S.: Na vzmetnici …
OBTOŽENEC: Jogi jogi jogi …
NAPOLEON: Zelo ste ljubeznivi. Ne vem, kako naj se vam oddolžim. Pazite, gospod, da bo vzela tableto.
GEORGE S.: Sem jo že, sire! Vsakih nekaj ur vzamem tableto. Noč, Party.
(Se pozdravijo. Zapisničarka ostane).
OBTOŽENEC: Ljuba moja! Chérie! Golobica …
GEORGE S.: Dragec! Ljubi! Mucek!
(Se žareče objameta. Napoleon se še poslednjič prikloni in odide.)
ZAVESA
DRUGO DEJANJE
NAPOLEON: Cigareta bi se prilegla.
ZAPISNIČARKA: Sire!
NAPOLEON: Vem, vem, golobička. To sem rekel kar tako.
GEORGE S.: Potem pa žvečilni gumi?
OBTOŽENEC: Izvolita žvečilni gumi kaugumi, jaz, če dovolite …
(Si prižge cigareto.)
NAPOLEON: Hvala, hvala.
GEORGE S.: Hvala tisočkrat! Zelo ste …
OBTOŽENEC: Malenkost, madame.
NAPOLEON: Dobro. Torej … Zapisničarka! Preberite zapisnik! Da vidimo …
ZAPISNIČARKA: Berem: Hvala, hvala. Hvala tisočkrat! Zelo ste … Malenkost, madame. Stop.
NAPOLEON: Hvala, Ofelijica. Torej vi, gospod obtoženec, še vedno zanikate, da ste umorili svojo ženo, gospo Frigildo?
OBTOŽENEC: Ne vem, kaj naj rečem, sire …
NAPOLEON: Gotovo ste imeli najtehtnejše razloge za ta gnusni umor.
OBTOŽENEC: Natančno tako, sire. Več kot tehtne.
NAPOLEON: Če rečete: Natančno tako, sire, potem s tem tudi eo ipso de facto priznavate umor. V tem primeru je moja dolžnost, da vas opozorim na to, da vas ni nihče k temu dejanju prisilil. Mar ni tako, chérie?
GEORGE S.: Natančno tako, sire.
OBTOŽENEC: Nisem priznal, sire! Samo rekel sem, da sem imel tehtne razloge. Kot jih pač ima vsakdo.
NAPOLEON: Dobro. Prav, razumemo. Pripovedujte, gospod.
OBTOŽENEC: Samo en primer, sire. S sosedi smo se domenili za party, v kateri bi se zakonski pari pomešali, zamenjali, tako da bi jaz na primer dobil v posteljo sosedovo ženo, brhko, živahno bombo, sosed pa mojo Klotildico …
GEORGE S.: Kot je v modi v Ameriki?! To mora biti exciting!
NAPOLEON: Nadaljujte, prosim.
OBTOŽENEC: In moja gos, sire?
NAPOLEON: Kaj? Kakšna gos?
OBTOŽENEC: Moja žena! Ni hotela! Trma! Vsem nam je pokvarila party!
GEORGE S.: Pošastno!
NAPOLEON: Nadaljujte, gospod.
OBTOŽENEC: Da ni njen tip, da je predebel, da ona ni taka izprijenka!
GEORGE S.: Nesramnica!
NAPOLEON: Nadaljujte, nadaljujte.
OBTOŽENEC: Da se ji gabijo take svinjarije!
GEORGE S.: Frigidna pokveka! Frigidka!
NAPOLEON: Frigilda.
OBTOŽENEC: Klotilda ji je bilo ime, sire.
GEORGE S.: Pokvarjena, histerična, introvertirana intelektualka! Bolno, nevrotično, nesproščeno bitje! Zaradi zanemarjene, hladne mladosti. Zakaj je niste zaprli v norišnico?
OBTOŽENEC: Vse sva poskusila. Bila sva pri vseh najboljših psihiatrih. Vsi so trdih eno in isto: zavoženo, prepozno, konservativna vzgoja, srednjeveško mračnjaštvo v spolnih zadevah. Da ne bo nikdar več drugačna. Nikdar več normalna. Mogoče bi jo pozdravili, z leti, a dotlej bi bila že stara babica in bi bil ves porabljen denar brez haska.
GEORGE S.: Grozno, kaj vse ste morali prestati ob njej! Jaz bi znorela!
NAPOLEON: Torej vam ni preostalo nič drugega razen strupa. Arzenika, gospod.
OBTOŽENEC: Kaj bi pa vi storili, sire?
GEORGE S.: Ste jo res zastrupili? Prav ji je, goski!
OBTOŽENEC: Kdo pravi, da sem jo jaz zastrupil? Jaz samo ugotavljam dejstva.
(V sobo vdere nekdo.)
NEKDO: Žvečilni gumi! Žvečilni gumi!
NAPOLEON: Kdo ste vi?
NEKDO: Kaj me ne poznate, sire? Jaz sem Hamlet, kraljevič danski. Koliko vam ga smem dati? To je žvečilni gumi z blagodejnim akcesornim delovanjem, sire. Zadnji krik mode! Ne bo vam žal!
GEORGE S.: S kakšnim učinkom? Akcesornim?
HAMLET: Kupite! Kupite! Ima priznan kontracepcijski učinek! To je gumi pilula! Dviguje potenco, hkrati pa preprečuje začeče, to je preprečuje oploditev! Kupiti kontracepcijski žvečilni gumi ali ne kupiti ga, to ni več vprašanje! Celo cerkev je zamižala na eno oko, sire, tako je slasten! Izvolite, pokusite ga! Lahko ga jeste in žvečite v neomejenih količinah!
(Jim ga ponudi, vsi trije si ga vtaknejo v usta in ga zamaknjeno žvečijo.)
GEORGE S.: Perfekten! Dajte mi še enega! Ne, kar celo škatlo!
NAPOLEON: Res ni slab.
OBTOŽENEC: Dajte ga tudi meni škatlo. Tako … hvala.
HAMLET: Ne bo vam žal, zagotavljam vam. Vojne sploh ne bodo več potrebne, sire. Glavne bitke se bodo poslej vodile v postelji.
NAPOLEON: Zmagal pa bo tisti, ki bo požrl več tega vašega gumija.
OBTOŽENEC: Kar je lov v naravi, to je danes kontracepcija pri človeku. Treba je paziti, da se kaka živalska pasma ne razpase preveč.
ZAPISNIČARKA: Sire, smem tudi jaz?
NAPOLEON: Izvoli, Ofelijica, tudi ti si človek.
ZAPISNIČARKA: Hvala, sire. (Kupi tudi sama.)
HAMLET: Ponižna hvala, sire. Vaš služabnik.
Odide.
NAPOLEON: Kje smo ostali? Zanikate torej, kajne?
GEORGE S.: Kaj pa, če jo je zastrupil užaljeni sosed?
NAPOLEON: Koga?
OBTOŽENEC: Mojo bivšo ženo, sire. Ne, madame, sosed je ni mogel zastrupiti, ker se je zaradi take blamaže odselil.
NAPOLEON: Kaj pa, če gre za samomor? To je zelo v modi dandanes.
OBTOŽENEC: Dvomim, sire.
GEORGE S.: Jaz pa trdim, gospoda, da si je sama vzela življenje, ko je uvidela, kakšna pokvečena, frigidna maklatura je!
OBTOŽENEC: Ne, ne, izključeno, ker nismo našli nobenega poslovilnega pisma.
NAPOLEON: To je res. Vsak normalen samomorilec pismeno pojasni, zakaj se je odločil za ta usodepolni korak brez vrnitve.
GEORGE S.: Mogoče je pozabila! Nevrotiki imajo običajno blazno slab spomin.
NAPOLEON: Res ne vem, kaj naj storim. Ne vidim, kdo bi jo bil lahko umoril, če je vi niste; sosed je ni, sama se ni. Koliko pa vam je navrgla dediščina po njej, gospod obtoženec?
OBTOŽENEC: Ja, pa bo kakih sto milijončkov.
GEORGE S.: Sto milijončkov! To se pa že splača!
NAPOLEON: Sto milijonov! Presneto zapeljivo! Čestitam, čestitam, gospod. Kaj pa boste z njimi? Boste odprli lokal? Obrt?
OBTOŽENEC: Se še nisem definitivno odločil. Ta proces mi jemlje precej dragocenega časa.
NAPOLEON: Ne smete nam zameriti, ne gre drugače. Pa tudi sami ste krivi, ko ste zagnali tak hrup, da je prišlo vse v časopise. Zdaj bodo vse ženske norele za vami, gospod.
OBTOŽENEC: Upam, upam, sire. Skrbi pa me moj advokat. Ko sem mu rekel, da sem nedolžen kot jagnje, mu je udarila vsa kri v glavo in sploh ni hotel več spregovoriti z menoj. Čuden tip. Kar oditi je hotel. Pa pojdite, sem mu rekel. Moral sem mu zvišati honorar. Na vsak način zahteva od mene, naj priznam ta gnusni zločin. Takega čudaka še nisem videl, sire.
NAPOLEON: Ta človek vas utegne še spraviti na električni stolček. Pazite se!
OBTOŽENEC: Ta češpovec si je že pripravil ganljiv govor, s katerim bi omečil srca porotnikov.
NAPOLEON: Tako, da bi vas obsodili samo na petdeset let prisilnega dela namesto na devetindevetdeset!
GEORGE S.: Gotovo eden od tistih advokatov modernistov! Bom že jaz govorila z njim in naj me Alah, če ga ne spravim k pameti!
NAPOLEON: Tako bo najbolje, gospod obtoženec.
OBTOŽENEC: Razumem, sire. Dostikrat je ženska ritka zgovornejša od pametne besede.
NAPOLEON: Khm … Imate kakšne sovražnike? Mogoče pa je hotel kdo namerno vreči sum na vas, da bi se vam maščeval? Za zapeljano ženo ali kaj takega? Ah pa kakšna deklica, ki se je niste usmilili?
OBTOŽENEC: Nobenih sovražnikov nimam. Nobenih žena nisem zapeljeval. Usmilim se pa vsake, da le ni čez sedemdeset, sire.
NAPOLEON (Vstane, se sprehodi): Zelo žal mi je, gospod, toda slabo kaže. Prst, kazalec jasno kaže na vas. Ne vem, kaj storiti.
GEORGE S.: Sire! Kaj pravite?! Vsakomur je jasno, da je obtoženi nedolžen kot pravkar rojena ovčica! Poleg tega je prestar za ječo in premlad za na električni stol! Sire!
NAPOLEON: Vem, vem, madame. A kaj poreče porota?
GEORGE S.: Porota! Razženite jo!
NAPOLEON: Zaradi njega?
OBTOŽENEC: Nonsens! Porota naj kar bo.
NAPOLEON: Ne vidim, gospod, kako bi lahko ječa delovala vzgojno na vas. Starega konja ne naučiš cirkuških umetnij.
OBTOŽENEC: Tega nisem pričakoval, sire. Da mi boste rekli star konj.
GEORGE S.: Res je, sire!
NAPOLEON: Za konja bi bili vi že več kot starček. Koliko pa živi povprečen konj?
OBTOŽENEC: Kakih dvajset let?
NAPOLEON: Torej zahvalite boga, da niste konj.
OBTOŽENEC: Vem, vem. Puščica kaže name in to je že dovolj, da se norčujete iz mene.
GEORGE S.: Res je, sire! Ampak to tudi zaslužite, gospod! Se s prstom ne trenete, da bi odstranili sum s sebe!
OBTOŽENEC: Ko si enkrat v močvirju, madame, manj ko brcaš, dalj časa se obdržiš na površju.
NAPOLEON: To je čista resnica. Globoka in modra metafora. Škoda bi vas bilo, ko ste tako nadarjeni.
GEORGE S.: In bogati in simpatični in ljubki in … ci ci ci …
OBTOŽENEC: Preveč sta dobra z menoj.
GEORGE S.: Kaj pa, če je vaša žena vzela arzenik po pomoti, misleč, da gre za renomirano odvajalno sredstvo?
NAPOLEON: Da, da! Kaj pa, če …
OBTOŽENEC: Izključeno, gospoda. V njeni omarici ni bilo nobenega arzenika. Poleg tega pa je zdravila poznala odlično, kot pač vse histerične ženske, ki venomer bolehajo in ni uda, v katerem jih ne bi prav pošastno trgalo.
NAPOLEON: Vas lahko reši samo še Perry Mason.
OBTOŽENEC: Ni ugriznil. Preveč smrdi, je rekel.
NAPOLEON (Vstane, se sprehodi): Smrdi, smrdi. In še kako!
GEORGE S.: A da bi mu uničili kariero zaradi ene ženske, sire! To bi bilo … nečloveško. Nehumano. Ko lahko še toliko da človeštvu! Tak um, tak šarm, taka izobrazba!
NAPOLEON: Res je, res je … če pomislim, koliko jih pade v eni sami bitki … In nikogar ne kaznujejo … Toliko mladih, zdravih, življenja polnih, veselih, prekipevajočih mož, junakov! (Sede in si obupano objame glavo.) S pesmijo na ustih! Za vero, dom, cesarja! Na tisoče, na desettisoče …
GEORGE S.: Sire … Sire … pomirite se!
NAPOLEON: Saj ni nič, saj ni nič …
GEORGE S.: In mi izgubljamo čas zaradi bolne, čudaške, histerične babnice!
NAPOLEON: Sem vam že pripovedoval, kako je bilo pri Austerlitzu?
OBTOŽENEC: Že, sire. Bili ste sijajni! Največji vojskovodja vseh časov!
NAPOLEON: Mislite resno?
GEORGE S.: Resno, sire! Bili ste kot meteor! Nihče si ni še nikoli tako hitro ustvaril tako velikega cesarstva!
NAPOLEON: Uspehi so me uničili.
OBTOŽENEC: Rusija, sire, zima, neskončnost, ruska zaostalost.
NAPOLEON: Ruska zaostalost?
OBTOŽENEC: Namesto da bi mužiki tlačani pomagali vam kot rešitelju, so pomagali svojim krvnikom, krvosesom.
NAPOLEON: Na to nisem niti pomislil. Mogoče bi potem sploh ne bilo oktobrske revolucije.
OBTOŽENEC: Nič ni hujšega, kot če hočeš koga dvigniti na noge.
GEORGE S.: Čista resnica.
(Trkanje.)
Naprej!
(Vstopi Hamlet, bled, izpit, utrujen. Brez pozdrava. Sede na stol na sredi odra. Razmišlja, strmeč v tla. Odpre usta in čez čas reče):
HAMLET: Biti ali ne biti, to je zdaj vprašanje.
(Še malo razmišlja, vstane, se prikloni in odide).
OBTOŽENEC: Čudaško, sire, če ne zamerite.
NAPOLEON: To je naš Hamlet, sire. Pa ni prav nič nevaren. Večkrat takole pride, izreče svojo globoko dilemo in mirno odide.
GEORGE S.: Simpatičen in lep mladenič, žal pa prav pošastno impotenten. In v postelji je ravno tak, kot sta ga pravkar videla, gospoda. Pride, se sleče, zleze pod odejo, razmišlja, izreče: občevati ali ne občevati, spet premisli, vstane, se obleče in izgine. Baje je že neka Ofelija napravila samomor po takem travmatičnem doživljaju.
OBTOŽENEC: Težek tip. Sit sem ga že do grla in čez ušesa. Neprestano se ti mota pod nogami. V šoli smo ga morali znati skoraj na pamet. V drami sem ga videl že stokrat. In na platnu petdesetkrat. Na ekranu samo desetkrat, hvala bogu. Ne vem, kaj vidijo na tem cepcu.
NAPOLEON: Jaz sem se že privadil nanj. Končno ni sam kriv, če pomislimo. Takega so ga pač rodili.
OBTOŽENEC: Kritiki dobivajo ob njem orgazem! Rad bi vedel, zakaj!
GEORGE S.: Takrat še niso poznali psihoanalize in klorpromazina …
NAPOLEON: In benifena. Da ne omenjamo ostrig, mlečnega riža, kuhane repe in podobnih snovi, ki v postelji delajo čudeže.
OBTOŽENEC, ki se prav zares razburi:
Tile tipi iz boljših familij mi gredo blazno na jetra! ki se, hudič! nimajo kam dati in se utapljajo v alkoholu in filozofiji! Biti ali ne biti! Piti ali ne piti! Ste že kdaj videli, sire, da bi kmetič, delavec, perica mlatili prazno slamo kot takile tiči?! Seveda ne! nimajo časa! ne utegnejo! Imajo dovolj drugega, pametnejšega dela! Capin! Gobec mu razbijem!
NAPOLEON: Pomirite se, prosim, gospod …
OBTOŽENEC: Če samo pomislim, da se takile tipi klatijo po svetu, medtem ko druge, normalne, uničujemo s kontracepcijo!
NAPOLEON: Pomirite se, obljubljam vam … Zapisničarka, zaklenite vrata, prosim.
(Zapisničarka gre hitro k vratom in jih zaklene.)
OBTOŽENEC: Tako me je razdražil, da moram prav … Bi lahko dobil kozarec vode?
GEORGE S.: Takoj.
(Mu brž prinese. Obtoženec vzame iz žepa pomirjevalno tableto in jo s tresočimi se rokami da v usta.)
OBTOŽENEC: Hvala … Presneti capin! … Nikar ne mislite, da lahko počnete z menoj, kar se vam zljubi. Tudi jaz imam zveze! Stric moje žene je veleposlanik pri nekem eskimskem plemenu!
NAPOLEON: Prav, prav, gospod obtoženec. Opravičujem se vam v imenu visokega sodišča. Prav imate, k vragu z njegovo histerično plemenito bolečino! Tudi jaz nisem nikoli trpel takih mečkačev.
OBTOŽENEC: Nadaljujmo s procesom, sire.
NAPOLEON: Prav. Gospod obtoženec, prometni znak kaže na vas. Vi ste edini, ki je imel korist od gnusnega zločina. Ne bo vam lahko dokazati, da ste nedolžni kot pravkar povrženo jagnje. Meni je zelo žal, gospod.
OBTOŽENEC: Nikar, sire. Vi opravljate samo svojo sveto dolžnost. Kdo drugi bi me že zdavnaj zašil. Nekaterim je edina skrb čimprej zašiti obtoženca, pa če je kriv ali ne.
NAPOLEON: So pač plačani po učinku. Toliko in toliko obsodb je pač norma. Kdor je ne doseže, se mu pač utrga pri plači. Tudi to je neke vrste kontracepcija. Razumeti morate, gospod, saj bo kmalu na zemlji ljudi kot žuželk! Kot kobilic. Kot listja in trave.
OBTOŽENEC: Razumem, razumem, sire.
NAPOLEON: Najbolje je razkriti celo zaroto proti državi, celo mrežo, in plan je takoj izpolnjen in presežen.
OBTOŽENEC: To je res idealno, sire.
NAPOLEON: Vas se mi zdi škoda, gospod. Da bi na tako neumen način, zgolj zato, ker slučajno nimate alibija … Poleg tega bi vaša bivša žena slej ko prej sama umrla, od bolezni ali starosti. Poleg tega pa je bila bolehna in abnormalna. Ne vem, kaj naj storim.
GEORGE S.: Še malo pretuhtajte, gospod, mogoče pa boste kaj našli!
NAPOLEON: Seveda, potrudite se malce! Vam kot da je vseeno! … Dragica, chérie, prinesi no kavice, morda bomo potem našli kakšno bilko.
GEORGE S.: Dobra ideja. Takoj grem, sire.
(Odide).
OBTOŽENEC: Sire, zdaj, ko sva sama, vam lahko privatno priznam: jaz sem jo umoril, sire, jaz sem izvršil to podlo dejanje.
NAPOLEON: Ma foi! Vi! Ampak zakaj? Zakaj, gospod obtoženec?
OBTOŽENEC: Ker so se že vsi norčevali iz mene, sire! Ko sem šel po cesti, so se vsi suvali s komolci: poglej, to je on, tisti, ki ima frigidno ženo! Nikamor naju niso več povabili! Na nobene orgije, na nobene party, nikamor! Onemogočila me je, osmešila! Vsa vrata so mi bila zaprta, zaloputnjena pred nosom! Postal sem plen zlobnih govoric in namigovanj! V službi so se mi rogali, vsako napredovanje so mi onemogočili! Celo plačo so mi znižali!
NAPOLEON: Pošastno! Kaj vse ste morali požreti! In ona?
OBTOŽENEC: Ona nič! Vzvišena, sire!
NAPOLEON: Čudno.
OBTOŽENEC: Kaj mi je preostalo drugega kot.. . (Znak okrog vratu).
NAPOLEON: Siromak. Ampak … niste mogli kako drugače … se pogovoriti z njo po človeško, ji ponovno raziskati erogene cone; zahtevati ločitev?
OBTOŽENEC: Nič, nič, sire! Nič ni pomagalo! Vse bob ob steno! Kolikokrat sem klečal pred njo, jokal, prosil, se plazil, rotil!
NAPOLEON: In ona?
OBTOŽENEC: Ona nič! Taka sem in amen!
NAPOLEON: Pošastno! Vendar … kako lahko dokažete, da ste jo res vi umorih? Da niste ravno tak slabič, ki hlepi iz anonimnosti kot drugi?! Ki se hoče okititi s tujim perjem?! Človek, ki si ne upa zaviti vratu niti skromnemu piščančku?!
OBTOŽENEC: Kako naj dokažem? Sire, kako?
NAPOLEON: Eh … gospod obtoženec … ne vem, če naj …
OBTOŽENEC: Naj, sire! Naj, prosim!
NAPOLEON: Povem vam majhno zgodbico, brez kakršnekoli zveze. Za rekreacijo. Nekoč je živel človek, ki je umoril svojo ženo in jo razrezal na sto koscev: Ker pa je bil zvit in eo ipso tudi bogat, je dal svojemu prijatelju Omarju ben Alefu ben Arefu ben Sulejmanu abdel Sarifu ben Tufiku ben Allahu ben Mohamedu ben Abdulahu ibn Fatahu Mohiedinu y Coloni de Rostredu i Guajalpi deset cekinov, da je ta pričal pred kadijem, da sta bila ves čas skupaj in da potemtakem omenjeni nikakor ni mogel storiti gnusnega dejanja. To je vse. To je seveda kaznivo.
OBTOŽENEC: Lahko podkupim poroto, sire.
NAPOLEON: Nesramnost, to je kaznivo. Imate devize?
OBTOŽENEC: Imam devize, sire.
NAPOLEON: Marke?
OBTOŽENEC: Marke, sire.
NAPOLEON: To je proti predpisom, gospod, opozarjam vas.
OBTOŽENEC: Oprijemanje za rešilno bilko ne more biti proti predpisom, ker je popolnoma naravno in samo po sebi razumljivo. Logično. Kar pa je naravno, eo ipso ne more biti contra mores, id est, sire, ne more biti nemoralno.
NAPOLEON: Škoda, da vas še nisem poznal, ko sem sestavljal svoj zakonik, brez dvoma bi bil potem še kvalitetnejši in jasnejši. Gospod, poleg tega pa vam svetujem, da si ne jemljete branilca, ker ste tako nadarjeni za logično sklepanje. Porota bi bila vsa paf, gospod, in bi bila do poslednjega na vaši strani.
OBTOŽENEC: Ne najdem besed, sire, da bi se vam zahvalil. To je moj najlepši dan, ki ga ne bom nikoli več pozabil, sire. Prav nič se ne čudim vašim gardistom, da padajo za vas s pesmijo na ustih, goreč od navdušenja.
NAPOLEON: Hvala, hvala, gospod, cenjeni gospod obtoženec, čedalje bolj ste mi všeč, častna beseda. Prava tragedija, da se je sum tako krepko prilepil prav na vas, gospod. Meni je zares žal.
OBTOŽENEC: Kaj bi tisto, sire …
(Prihiti George Sandova in jima brž ponudi kavo.)
GEORGE S.: Sta dolgo čakala? Ubožčka! Uboga golobčka, mucka, metuljčka …
NAPOLEON: So bili spet tisti …
GEODGE S.: Prav oni!
(Si poravna obleko in lase. Vsa žari.)
Vseh deset! Sami mladi kebrčki! Tako sladki …
(Se zastrmi.)
Pravi gardisti! Moji mali sladki gardistki …
OBTOŽENEC: Kava ni sladka.
NAPOLEON: Kava je mrzla.
GEORGE S.: Oh, quel malheur! Kako mi je žal! Naj?
NAPOLEON: Ni treba, chérie. Imamo pomembnejše … probleme … Gos! Ne segaj si z rokami v lase! Veš, kako me to draži in vznemirja!
GEORGE S.: Oh, moj papagajček! Prav to sem hotela! Imam tudi roza hlačke, mc, mc.
OBTOŽENEC: Taka mladina! Gardisti!
NAPOLEON: Khm … torej …
OBTOŽENEC (zazeha): Uaaaaa … zaspan sem, sire, če dovolite. Naj?
NAPOLEON: Izvolite v sobo, gospod, in srečen počitek.
GEORGE S.: Moj papagajček, moj Ponček Poleonček, moj Party, mucek …
NAPOLEON: Chérie! Geogeo!
(Se strastno objameta.) (Obtoženec zehaje odide.)
ZAVESA
TRETJE DEJANJE
HAMLET: Psihomat, psihomat!
(Ponuja neki spray).
OBTOŽENEC: Pet bistvenih prednosti!
NAPOLEON: V njem je nekaj več!
GEORGE S.: Pravi možje uporabljajo psihomat!
ZAPISNIČARKA: Sire, naj to vnesem v zapisnik?
NAPOLEON: Logično, Ofelijica.
HAMLET: Psihomat, psihomat!
OBTOŽENEC: Čemu služi to, ti prikazen?
HAMLET: Psihomat, psihomat!
NAPOLEON: Za kaj se to rabi, gospod?
HAMLET: Psihomat, psihomat!
NAPOLEON: Pospremite gospoda ven, lepo prosim.
HAMLET: Psihomat! Psihomat! Psihomat!
OBTOŽENEC: Psihomat аli Nepsihomat!
(Vrže Hamleta iz sobe).
NAPOLEON: To je zdaj vprašanje.
GEORGE S.: Zakaj, sire? Tako ljubek je bil.
NAPOLEON (zazeha): Delo nas kliče, madame. Hmja … kje smo že … Ofelijica?
ZAPISNIČARKA: Zakaj, sire? Tako ljubek je bil. Stop.
NAPOLEON: Hvala.
OBTOŽENEC: Stop.
GEORGE S.: Stop, tri bistvene prednosti za vaše delo.
NAPOLEON: Torej …
OBTOŽENEC: Vse puščice so usmerjene vame. Samo čudež me še lahko reši.
GEORGE S.: Upam, da še niste opustili vsakega upa?
OBTOŽENEC: Nikakor ne, madame. Narobe, v večji kaši sem, lažjega se počutim.
NAPOLEON: Razumem, razumem, gospod obtoženec. To je običajna reakcija. Dovolite, da vam zastavim vprašanje iz strategije in taktike.
OBTOŽENEC: Prosim, sire.
NAPOLEON: Imate na primer deset tisoč mož, sovražnik prav tako deset …
(Trkanje).
Naprej!
HAMLET: Sire …
NAPOLEON: Vi?
OBTOŽENEC: Sire ali nesire.
HAMLET: Sire …
NAPOLEON: To je zdaj vprašanje.
HAMLET: Sire ali nesire, dovolite, da vam sporočim, da je zunaj zbrana nepregledna množica ali nemnožica, to je zdaj vprašanje.
NAPOLEON: In kaj hoče ali noče ta nepregledna množica, gospod Hamlet ali Nehamlet?
GEORGE S.: Oh, nehajte, sire! Gotovo je kaj tehtnega! Usodnega!
NAPOLEON: Torej nadaljujte, mladi bog.
HAMLET: Zunaj vse mrgoli, sire! Vse vre! Kot kakšna revolucija, sire!
NAPOLEON: In kaj hočejo? Kaj jih tare?
HAMLET: Sire! Nepregledna množica žolčno zatrjuje, da je ona izvršila gnusni zločin!
NAPOLEON: Že spet! Kaj sem vam pravil?
OBTOŽENEC: To je navadna lumparija, sire!
HAMLET: Sire! Policijski inšpektor Jagoda …
OBTOŽENEC: Borovnica.
GEORGE S.: Marelica.
NAPOLEON: Šipek! Nadaljujte! Kaj je s tem gospodom?
HAMLET: Gospod inšpektor Brusnica …
OBTOŽENEC: Kamilica.
NAPOLEON: Mir! Tu gre za biti ali ne biti! Nadaljujte!
HAMLET: Policijski inšpektor … jih slišite, kako tulijo in razbijajo, sire? Podivjali so! Sušljajo, sire, da je vse korumpirano in da se vse uredi po zvezah!
(Se sliši vpitje in trušč).
Slišite? Slišite?
NAPOLEON: Slišimo, slišimo. In kaj hoče inšpektor Kopriva?
HAMLET: Inšpektor Trnuljčica zahteva, ponižno, da vaša ekscelenca nujno, pod urgenco ena a, ukrene nekaj konkretnega in podvzame ustrezne korake v zvezi s pomiritvijo razjarjene drhali, ki bi rada izbruhnila ven iz črne anonimnosti!
NAPOLEON: Hvala, gospod Hamlet.
OBTOŽENEC: V lepi kaši smo, sire.
NAPOLEON: Ne vidim izhoda, gospoda. Umorjena je bila ena sama oseba, a zunaj je tisoč razjarjenih ljudi, ki bi dah roko v ogenj, da so prav oni sami lastnoročno storili gnusno dejanje. Če jim ne ugodimo, gospoda, nam zna ta sodrga zunaj razbiti avtomobile in zažgati visoko sodišče. Gospoda, iz te kaše ne vidim rešitve.
(Napoleon sede in si z rokami objame glavo).
GEORGE S.: Razženimo jih s policijo na konjih! Z gasilci! Z bombami! Škandal!
OBTOŽENEC: Ženske! Samo še bolj bi jih razdražili, madame! Ko si nekdo vtepe v glavo, da je morilec, potem je konec, ne dopoveš mu, da se moti, pa če se postaviš na glavo ali pa na prst! Lumparija!
NAPOLEON: Ne vidim izhoda. In tega ste vi krivi, obtoženi!
OBTOŽENEC: Sire! Kdo je pa vedel, da …
NAPOLEON: Že v redu, že v redu. A to, da ste vi pravi morilec, to si kar lepo izbijte iz glave, gospod.
GEORGE S.: Žrtvovati se morate, gospod obtoženec. Odpovedati se morate umoru.
HAMLET: Odpovedati se ali se ne odpovedati.
NAPOLEON: V splošno blaginjo, gospod.
HAMLET: In še vedno bomo v škripcih, sire. Tisoč morilcev na eno nebogljeno žensko, ta je le malce prehuda.
NAPOLEON: To je pravi Waterloo, gospoda!
OBTOŽENEC: Odpovedujem se umoru, sire. S težkim srcem, v splošno dobro.
NAPOLEON (vstane, stopi k obtožencu in mu ginjeno stisne roko): Hvala, gospod obtoženec, tisočkrat hvala. Vedel sem, da nas ne boste razočarali …
(Kričanje, pokanje petard, razbijanje je čedalje hujše).
OBTOŽENEC: Treba bo nemudoma kaj …
NAPOLEON: Končno je bil to prav slabo izveden umor, brez vsake duhovitosti.
OBTOŽENEC: Priznam, zato se mi ni težko odpovedati.
(Nekdo priteče v sobo, ves razburjen).
NEKDO: Sire! Konjušnico so zažgali! Zdaj gredo sem, nad sodno palačo!!
NAPOLEON: To je organizirano, gospoda! To je nekakšna zarota. Za tem so mračne sile, ki bi rade potisnile kolo zgodovine za sto let nazaj!
HAMLET: Sire! Brž kaj ukrenite, sicer je po nas! Življenja nam bingljajo na nitki, sire!
NAPOLEON: In kaj naj storim, gospoda? Naj grem ven in jim rečem: Masa, razidi se? Hahaha! … Ne vidim izhoda, tovariši.
GEORGE S.: Kakšno rešitev! Takoj kakšno rešitev!
NAPOLEON: Rešitev! Rešitev! Maršalsko palico za rešitev!
OBTOŽENEC: Mislim, da jo imam!
VSI: Kaj? Ven z njo!!
OBTOŽENEC: Žrebanje, sire!
VSI: Kakšno žrebanje? Se vam meša?
OBTOŽENEC: Nagradno žrebanje! Nagradno žrebanje, sire! Nagradno žrebanje!
ZAPISNIČARKA: Naj, sire?
NAPOLEON: Naj!
OBTOŽENEC: Nagradno žrebanje!
VSI: Pojasnite že, cepec osojski! Zaradi vas smo v tej godlji!
OBTOŽENEC: Loterija! Srečni dobitnik bo proglašen za morilca!!
VSI: Izžrebati srečnega morilca?!
NAPOLEON: Gospod obtoženec, čestitam! Rešili ste Ilirijo! Gospod Hamlet, sporočite nepreglednim masam, da bom govoril! Imel bom govor, gospoda!
VSI: Krasno! Naj živi ekscelenca! Napoleon Veliki!
(Vzklikanje, aplavzi).
HAMLET: Le natresite jim obljub, sire! Nikar ne štedite z njimi!
OBTOŽENEC: Obljube! Obljube! Kolovodje bomo že potem polovili!
HAMLET: Z balkona, sire?
NAPOLEON: Z balkona, z balkona! Okrasite ga!
HAMLET: Takoj, sire!
(Izgine).
NAPOLEON: Krasna ideja, to žrebanje!
GEORGE S.: Vrzite krivdo na funkcionarje, sire! Na občinske veljake!
NAPOLEON: Vem, vem, madame.
OBTOŽENEC: In na intelektualce!
NAPOLEON: In na tuje agente!
(Priteče Hamlet, ves zadihan).
HAMLET: Sire … (Diha) … Sire, sporočil sem jim … Jih slišite, kako vzklikajo?
NAPOLEON: Slišim, slišim. To dobro ljudstvo me je vedno oboževalo.
GEORGE S.: Lahko stojim ob tebi, muci darling, ko boš govoril? Obožujem tvoje govore!
HAMLET: Sire! Pohitite!
NAPOLEON: Že grem, že grem! Saj ne gori voda.
VSI: Ne pozabite tujih agentov in mračnih sil!
NAPOLEON: Brez skrbi, saj znam že na pamet! Pojdiva, madame, chérie …
ZAVESA
ČETRTO DEJANJE
Isti, ista soba, porota, publika, branilec, srečni morilec itd.
NAPOLEON (utrujen): Gospod Hamlet, koliko smo zaslužili z loterijo?
HAMLET: Kakih sto milijonov, sire; precej tudi v devizah, ker je bilo vmes tudi veliko tujih agentov, ki pa smo jih potem polovili, sire.
NAPOLEON: Polovili? Nesmisel, gospod! Takoj jih izpustite! To so naši najboljši turisti! Prav oni največ porabijo pri nas! Brez njih lahko kar zapremo bordele! In polovico gostinskih obratov!
HAMLET: Razumem, sire.
(Izgine).
NAPOLEON: No, gospod bivši obtoženec? Kaj pravite k temu? Smo jih, kaj?
OBTOŽENEC: Čestitam, sire, a ideja je bila, skromno povedano, moja.
NAPOLEON: Tega nihče ne zanika. Ideja vaša, izvedba naša. Mi smo vam globoko hvaležni. Brez te ideje ne bi nikdar zbrali dovolj sredstev, da bi izplačali zaostale zaslužke prosvetnim kadrom in upokojenim gardistom. V znak priznanja vas imenujem za svojega ministra v resorju igre na srečo.
OBTOŽENEC: Ne vem, če sem vreden, sire …
(Trkanje. Vstopi Hamlet).
HAMLET: Sire! Srečni izžrebanec! Naj?
NAPOLEON: Naj!
(Na nosilih prinesejo umirajočega starčka).
GEORGE S.: Srečni morilec!
NAPOLEON (hitro vstane, stopi k nosilnici in pograbi starčkovo desnico): Čestitam vam, srečni državljan, v svojem imenu, kakor tudi v imenu višjega sodišča in vseh tukaj zbranih, v tem svečanem, nepozabnem trenutku, ko nam vsem utripajo srca hitreje, prazničneje … (Tiše). Roko ima mrzlo kot led.
SREČNI MORILEC: Haaa …
NAPOLEON: Prosim?
BRANILEC: Klient se vam od srca zahvaljuje, sire.
NAPOLEON: Ni za kaj, ni za kaj. Krasno, sijajno. To je res svečan trenutek … khm … zdaj pa na delo … Besedo ima branilec srečnega izžrebanca.
BRANILEC: Zahvaljeni, sire. Torej, spoštovano višje sodišče … sporočam vam, da moj spoštovani klient brez pridržkov priznava gnusno dejanje. Spoštovano višje sodišče, cenjeni člani porote, of the jury, moj klient, ki ga lahko vidite na nosilih, vsega skrušenega v svojem brezmejnem kesanju, moj pretreseni klient, spoštovano višje sodišče, priznava svoj hladnokrvno izvršeni umor, svoj naklepni gnusni zločin. Spoštovani udje cenjene porote, moj klient zahteva za svoj gnusni in zahrbtni umor najstrožjo kazen. To je vse, sire.
OBTOŽENEC: Sire, zanima me, kako je moglo to truplo umoriti mojo ženo.
GEORGE S.: Tudi mene zanima, darling.
NAPOLEON: Prav, okay. Gospod cenjeni branilec … (Zazeha) Oprostite, preobremenjen sem s primeri … Kaj sem že …
OBTOŽENEC: Kako umoril.
NAPOLEON: Gospod branilec, višje sodišče zanima, kako je vaš cenjeni klient izvršil svojo gnusno dejanje. To je, saj razumete, formalnost, ki je ne moremo spregledati. Kakor veste, priznanje še ne zadostuje. Mi si želimo dokazov, da ne bi prišlo do kakšnih juridičnih pomot in tragedij. Izvolite.
BRANILEC: Popolnoma razumem višje sodišče in si štejem v nemajhno čast, da smem pojasniti višjemu sodišču, kako je bil perfektuiran gnusni naklepni hladnokrvni pošastni umor.
(Odmor).
Moj klient, ki ga vidite na nosilih, ubitega od neskončne tuge, poznani zakrknjeni patološki sadistični morilec, ki je že star znanec Sing Singa … se je dal predmetne noči prenesti v hišo žrtve. Pri tem je seveda moral vdreti v hišo, kar je pomembna obremenilna okolnost, ki je porota
(Priklon)
ne sme izgubiti izpred oči. Ko je bil brezsrčni morilec v osrčju stanovanja, se je sadistično priplazil do žrtve, jo zverinsko zlorabil, da, zlorabil, spoštovani člani porote, spolno zlorabil …
OBTOŽENEC: Ta je pa že prehuda, sire!
NAPOLEON: Pssssst! Pravico ima, saj si je prižrebal prvo premijo! Nadaljujte, gospod branilec!
BRANILEC: Po gnusnem, nečloveškem dejanju …
VSI: Ja? Kaj?
BRANILEC: Je ta pošast v človeški podobi vzela sekiro v roke in žrtvi razčesnila ljubko glavico, njeno ljubko osramočeno glavico, razčesnil, gospoda, na sto koscev!
(Starček na nosilih zastoka).
Slišite njegov brezmejni kes?
GEORGE S.: In potem?
BRANILEC: Na sto koscev, na sto krvavih koscev, spoštovani člani porote, da je možganina, siva krvava možganina in razni krvavi drobci …
OBTOŽENEC: To je pošastno!
BRANILEC: In kri iz arterij je visoko švignila in pordečila bele stene … (Starček spet zastoka). Klient se zaveda, gospoda, da ni dovolj velike kazni za njegovo gnusno dejanje … Kje sem že … Aha … Gospoda! Vsa soba je bila okrvavljena in poškropljena in prekrita z delčki možganov …
OBTOŽENEC: Če ne neha, padem v nezavest!
BRANILEC: In kaj je storil potem naš patološki, sadistični poživinjenec?
(Starček zastoka).
Kaj je storil za tem, gospoda? Se je pokesal? Je morda poklical policijo? … Ne, gospoda! Pošast, pošast, gospoda, ki jo vidite na nosilih, je po lastnih izpovedih še uživala v nečloveškem prizoru! Se patološko naslajala!
OBTOŽENEC: Sire!
NAPOLEON: Tišina! Nadaljujte!
BRANILEC: Ko se je pošast, gospoda, člani porote, naužila krvavega prizora do popolne telesne in duševne izčrpanosti, se je dala prenesti nazaj na svoj dom, kjer je takoj zaspala kot nedolžno jagnje, kot da sploh ne bi bila storila ničesar ogabnega in nečloveškega! Tak odnos je najboljši in najbolj kričeč dokaz za popolno zakrknjenost zločinca! Najboljši dokaz, gospoda, za njegovo brezupno nečlovečnost. Najboljši dokaz, da imamo pred seboj zakrknjenega, hladnega, sadističnega zločinca s popolnoma izmaličenim karakterjem! To bi bilo vse. Hvala za pozornost.
(Sede).
OBTOŽENEC: Kako pa vemo, sire, da si je starček zaželel prav tak umor? Kaj pa, če si je branilec kar svojevoljno izmišljal po svojem okusu?
NAPOLEON: Tega mu ne moremo preprečiti, gospod minister.
GEORGE S.: Intelektualci s tisto vašo resnico, s tisto vašo abstraktno resnico, s tisto vašo abstraktno pravico, s tistim vašim abstraktnim humanizmom! Koga pa še zanima resnica? Poleg tega pa smo že preveč časa zapravili zaradi čisto nepomembne ženske! Državniške zadeve pa stojijo na mestu, ker nam take zadeve poberejo ves čas! Devizni režim na primer rešujemo že leta in leta in nam vedno zmanjka časa! … Gospod branilec, iskrene čestitke višjega sodišča! Branih ste sijajno! Gotovo ste napravili nepopravljiv vtis na člane porote!
BRANILEC: Hvala, sire! Preveč ste darežljivi s priznanji!
PREDSEDNIK POROTE: Tako lepega izvajanja še nisem slišal. Čestitamo. Vendar si pridržujemo pravico, da odločimo po svoji vesti. Rekel sem. Dixi.
NAPOLEON: Seveda, seveda, popolnoma razumljivo stališče. Naj morilec podpiše zapisnik.
ZAPISNIČARKA: Takoj, sire.
(Stopi k nosilnici).
Izvolite podpisati, gospod … Gospod!
(Ga stresa).
Sire!!
(Z grozo v glasu).
Sire!! Morilec je mrtev!!! Hladen kot led!
VSI: Nemogoče!
(Pohitijo k nosilnici).
Res je! Izdihnil je! Izpustil je svojo umazano dušo!
BRANILEC: Prav zares mi je nerodno, sire …
NAPOLEON: Res je nerodno, gospod … Na svoja mesta! Miiiir!
BRANILEC: Najponižneje se opravičujem spoštovanemu višjemu sodišču kakor tudi cenjeni poroti. (Zasliši se hlipanje).
NAPOLEON: Škoda, zares škoda. Priznam, da sem razočaran.
ZAPISNIČARKA: Sire, naj vnesem v zapisnik, da je gnusni zločinec umrl na sodišču?
NAPOLEON: Bog ne daj! Bog ne daj, Ofelija! Opozicija bi brž izkoristila to slučajno smrt in nam očitala, da smo ga mučili do smrti, da smo iz njega izsilili lažno priznanje. Pravno je zame še živ, dokler opolnomočeni dežurni zdravnik ne ugotovi klinične smrti!
OBTOŽENEC: Tako je prav, sire!
GEORGE S.: Sicer bo rabelj ob normo, sire!
OBTOŽENEC: In pravijo, da ima številno družino!
NAPOLEON: Za nas je še živ in bo jutri zjutraj ekseku … in bo jutri ob sončnem vzhodu izvršena nad njim eksekucija potom električnega stola.
ZAPISNIČARKA: Sire, oprostite …
NAPOLEON: Okay! Formuliraj po svoje, Ofelija!
(Tiše).
Gos!
GEORGE S.: Torej dobi rabelj svoj običajni honorar, sire?
NAPOLEON: Logično, logično. Naj mu bo, da ne bo postal socialni problem.
GEORGE S.: Hvala, sire! Kako ste velikodušni! (Ga poljubi).
BRANILEC: Sire! V imenu svojega nesrečnega klienta, se vam najponižneje zahvaljujem.
VSI: Bravo, bravo! Živel Napoleon!
(Vpitje in ploskanje).
NAPOLEON: Hvala, hvala … Zdaj pa miiiir … Porota … Besedo ima predsednik porote, of the jury.
PREDSEDNIK POROTE: Hvala, sire. Gospoda, porota je enoglasno sklenila, da je patološki sadistični morilec kriv. Guilty!
VSI: Krasno! Bravo! Smrt zločincu!
(Ploskanje).
NAPOLEON: Gospoda, svečano izjavljam, da je zborovanje končano. Hvala in hodite zbogom. Se priporočamo. Halo! Šе nekaj! Spoštovano višje sodišče naproša spoštovano publiko, naj si ne daje duška, naj ne daje duška svojemu veselju z razbijanjem izložb in zažiganjem avtomobilov, čeprav je to razumljivo. Hvala. Zbogom še enkrat.
VSI: Zbogom, sire!
(Ploskanje).
Živel Napoleon! Naj živi!
(Počasi odhajajo).
OBTOŽENEC: Sire, zbogom in hvala.
NAPOLEON: Hvala tudi vam. In ne pozabite, da ste minister za igre na srečo. Ciao.
GEORGE S.: Odličen si bil, darling, ciao, mucek.
(Ga objame).
Papa …
NAPOLEON: Greš z njim? Chérie?
GEORGE S.: Zakaj bi obremenjevala tvoje finance? Moja vrata so ti tako vedno na stežaj odprta. Obišči naju kaj! In sporoči mi prej, da uredim tako, da bom prosta.
NAPOLEON: Torej tudi ti, Ofelija. No, pa na svidenje. Za denar, ki ga bom prihranil s teboj, bom dal zgraditi namakalni sistem. Ciao. Bom prišel kdaj na obisk, hvala za povabilo.
(Ostanejo še Napoleon, Hamlet in zapisničarka).
HAMLET: Iti ali ne iti, to je zdaj ključno vprašanje.
NAPOLEON: Piti ali ne piti, to je zdaj osrednja dilema.
(Si nalije in pije).
Nič ni bolj tragičnega kot umreti z zdravimi jetri.
HAMLET: Z Ofelijo ah brez Ofelije, to je zdaj vprašanje.
ZAPISNIČARKA: S Hamletom ali z Napoleonom, to je zdaj tegoba.
HAMLET (vzame dinar in ga vrže): Uf! Z Ofelijo! Greva, Ofelija! Zbogom, sire.
NAPOLEON: Zbogom ali nezbogom, Hamlet ali Nehamlet.
ZAPISNIČARKA: Zbogom, sire. To je močnejše od mene. V meni so mračne sile. Ciao.
NAPOLEON: Tudi ti, Ofelija!
ZAPISNIČARKA: To še ne pomeni, sire, da vam zapiram vrata. Ciao.
(Ga na hitrico poljubi in odhiti iz dvorane).
NAPOLEON: Ti presneta! … Kako se razvija! … In kakšne sladke nožice … Ciao, ciao … Quant' è bellaaaa, quant' è caraaaa …
(Poje polglasno) … (Razmišlja in brska po dokumentih) …
Marengo … Marengo …
(Si nalije in pije) …
Marengo … Marengo … Marengo …
(Zamišljeno).
ČISTILKA: Oh! … Oprostite, sire! … Kako sem se ustrašila! Sem mislila, da ni več nikogar …
NAPOLEON: Nič, nič, Ofelija, malce se je zavleklo … Že grem, že grem … Marengo … Marengo …
(Si oblači plašč) …
ČISTILKA: Lahko noč vam želim, sire.
NAPOLEON: Lahko noč, lahko noč, Ofelija. Danes smo imeli naporen dan … Kako pa kaj vi živite, Ofelija, če smem vprašati?
CISTILKA: Oh, sire! … kako bi rekla … živi se …
NAPOLEON: Nekako se živi, kajne … Lahko noč želim …
CISTILKA: Lahko noč, sire.
NAPOLEON: Marengo … Marengo …
(Izgine).
KONEC
