igre mrtve narave so kar se da naravne in mrliške pa najsi se igrajo z živimi ali mrtvimi s človekom ali rečmi
kateri preval zgodovine je to in kateri planet je to pedenjzemlja pedenjzemljica laketzemlja laketzemljica vatelzemlja vatelzemljica seženjzemlja seženjzemljica korakzemlja korakzemljica če je sploh zemlja stara dobra zemlja zemljica mojbog
kaj še čakamo kaj še zahtevamo ta planet je mrtev ta planet je obešen ubit in mi smo njegove smrtne sline in mi smo gnoj njegovih ran plačanci ali zastonjkarji pripadniki ali odpadniki potapljamo se potapljamo vemo in se v reči preobražamo človek se preko podgane v reči iznakaža mojbog
reči stoje zunaj vsega brez korenin brez cvetov brez soka človeka sprejmejo medse nagega in z miniranimi usti človeka sprejmejo medse odrtega in z minirano roko človeka sprejmejo medse ko reč ko padlo reč mojbog
molči potuhni se skrči se ko bodo reči ugrabljale obalo tvoje besede in spuščale rolete čez šipe pojmov in pomenov tu je vsak odpor zaman to je zgodovina kaj veš kaj boš zakvasil s svojo crko kako boš od mrtvih vstal in kateri veter bo prenašal tvoj prah oplemeniten s prahom reči po stopnicah vesolja zdaj gor zdaj dol zdaj med žive zdaj med mrtve kar vdaj se in kvasi tla tak je davek rečem pusti se odreti NI DOBRO BITI PREDOLGO ČLOVEK
