Sem študent. Tak, ki si za pet tisoč še z dvema kolegoma deli šest kvadratnih metrov podstrešne sobice in se vsak drugi dan hrani s svojo štipendijo v Ljudski kuhinji.
Da se zjutraj vsaj malo odpočijem, sem že uro pred pričetkom predavanj na fakulteti. Medtem ko prebiram zapiske s predavanj, se zabavam tudi s tem, da opazujem življenje v enostanovanjski vili pod fakultetnim oknom. Priznam, da ni lepo oprezati za tujimi ljudmi, vendar moram reči, da je prekleto zanimivo.
V vili stanujeta zakonca z enim družinskim članom ‒ veliko, sivo dogo. Lep pes je, čistokrven, menda so taki vredni preko 50 »čukov«. Zato tudi ni čudno, če ima ta pes v hiši svojo sobico. Da, lepo, majhno sobico, opremljeno s pasjim kavčem, angleškim straniščem, centralno kurjavo in drugimi udobnostmi. Seveda, saj je vreden čez 50 »čukov«.
Vsako jutro vidim služkinjo, ki mu prinese zajtrk. Ker me kot ljubitelja psov silno zanima s čim moramo krmiti takele pse, sem jo nekoč glede tega povprašal. Povedala mi je, da je doga še posebno občutljiv pes, in da zato potrebuje izredno kalorično hrano. Ponavadi ima zjutraj mleko ali kakao in bel kruh (črn mu škoduje), za kosilo pa mu najbolj teknejo svinjski zrezki, medtem ko mora za večerjo zaradi čiščenja krvi pojesti 5 surovih jajc, čeprav za to ni vedno razpoložen. Nato mi je potožila, da večkrat boleha, čeprav ga gospod vsako nedeljo z avtom pelje v planine, da bi si na visokogorskem zraku okrepil pljuča.
Poln notranjega sočutja sem tisti dan premišljeval le o ubogem psu. Častna beseda, še svoje kosilo, ki ga imam vsak drugi dan, bi dal zanj, tako se mi je smilil. Tako lepo urejeno življenje ima, le zdravje, zdravje … In še čez 50 »čukov« je vreden.
Včeraj me je obsedla nora misel. Pojdi, mi je prišepeteval nek hudobni glas v notranjosti, pojdi, ustreli psa in zlezi v njegovo kožo. Priznam, da mi je ta misel kar prijala, če pomislim na vse prednosti, ki bi jih. pridobil s tem, da bi postal pes. Pomislite: svojo sobico, odlično hrano, nedeljske izlete in še vse ostalo, česar si danes niti ne mislim.
Odločil sem se. Ker mi je pošla štipendija, nameravam v najkrajšem času postati pes. Zato rabim kolega, ki bi me v najkrajšem času naučil lajati. Za protiuslugo lahko pozneje pride k meni za sostanovalca.
