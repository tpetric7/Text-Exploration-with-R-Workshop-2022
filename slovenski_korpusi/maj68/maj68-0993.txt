Ker nisva dva izmed njih, ne moreva ostati v zelenih dlaneh, v katerih sva vzbrstela – med Jelkami, Brezami in Topoli v večnem prerekanju z vetrom: ne viharju ne mrazu – samo tem ponižnim ljudem lahko še kljubujeva, če nimava peroti niti korenin.
Zato se vračava v katero koli ulico, med golobe: ker nisva dva izmed njih, jih samo opazujeva.
Kako počivajo na strehah in ne vprašujejo in nikoli ne mislijo, da so kaj storili drug za drugega: a slutiva, da storijo največ (kar morejo).
Ker nisva dva izmed njih, se vračava v čredo malodušnih krikov, v procesijo sivobradih vprašanj, v prekletstvo neke leščerbe ovite s pajčevino, ki ji sledimo s hvaležnostjo (in kako spretno hlinjeno!). Ker nisva dva izmed njih, se vračava v katero koli sobo, v svojo tiho sobo, v svojo toplo sobo, kot imenujejo to registrirano gnezdo v enem izmed problematičnih jezikov najinega plemena.
Ker nisva dva izmed njih, ne moreva ostati v zelenih dlaneh …
