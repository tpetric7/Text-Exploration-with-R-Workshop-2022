Rečem, da je to pasje. Kot mi je ogabno in kar nekam amoralno misliti in govoriti, da ustvarjam, da sem ustvarjavec, pa moram tu na voljo prvemu stavku tega pisanja sprejeti pojem, besedo ustvarjanje. Ta pojem, to besedo zdaj rabim za splošno označbo mojega splošnega početja, tedaj početja, ki mi daje dihati, ko mi nosi denar.
Zdaj hočem jasno povedati, da je meni pasje in hudo živeti od ustvarjanja. To pa ni tisto zgodovinsko, da so ustvarjavci (no, ali pa umetniki) že od pamtiveka stradali, marveč rezultat kratkega stika med menoj ustvarjavcem, in odjemavcem, od katerega sem ustvarjavec slučajno usodno odvisen; zaradi preglednosti pisanja, kot se sam zavedam, da resnično razgledno sploh ne znam pisati (ustvarjati), bom temu mojemu odjemavcu rekel slovenski narod. Tu sva Marko Švabić, ki sem se ne kriv ne dolžen rodil v Sloveniji, kjer sem do danes neprekinjeno bil in žil, in je tu moj sedanji odjemavec slovenski narod. Ne kriv ne dolžen proti slovenskemu narodu; že od poloma naivne Češke leta 1968 sem skušam začutiti korenino, ki je skoz vse čase tolikanj milo opevana v umetnostih, religijah in politikah (nikoli nisem znal precizno uporabljati slednjega pojma), korenino, ki se ji reče Narod. Korenina, ki da zeleno brstimo iz nje in nam daje (smiselno) živeti vsem in vsakomur (ali ni prav to pogojilo fašizma!), korenina, naposled, ki je smisel nas zelenih listkov. Pa te korenine nisem zaznal in je ta hip, ko pišem te vrstice, še ne čutim. Jaz te korenine nimam. Jaz pa zato, kot bom jasnejši pozneje, trpim po krivici; vsi, ki korenino imajo, namreč trpijo po pravici, imajo pač smolo, da so zrasli iz take korenine, ki jim daje trpeti. Ne čutim nikake korenine in ne čutim, da bi bil vsaj kot alga spirogira ali pa papirnat zmaj pritrjen na ta tla. Res je, da lebdim, a to je gotovo le na nek način (emocije morda) transformirano počutje. Sorodniki (tj. ljubezen in kri), jezik in te reči pa so nekaj drugega. To je pač vse drugačna korenina, ki o njej ne bom pisal, hočem pa, da se črno na belem vidi, da le-teh činiteljev nisem spregledal ali iz nedoslednosti in diletantizma pozabil.
[V noči sobota / nedelja 11. sept. t. l. sem zapisal, kot berem v starih zapiskih: »Za Narod sem slišal prvič leta 1968 ob Češki; slišal, ker bi udarilo tudi skoz zamašena ušesa, tako je pritiskala tista lajna o Narodu te čase. In glej, odtlej sploh nimam več miru pred nezaslišanim nasiljem, ki mu je ime Narod. Sleherni trenutek čutim, kako se me nek (jaz ne vem, kateri) Narod celo fizično polašča. To, prav to in le to me sili k razmišljanju in temu, da govorim o Narodu. Vse do 1. 1968 sem srečno živel v tem, kako morda nisem prisiljen v avstrijščino*, da živim v sredi, ki je z Narodom opravila, ga morda celo odpravila. Ali pa imam (sem imel) smolo, da sem se rodil v družini, ki (logično) ni mogla prisegati na kak Narod? Je to smola, je to sreča? …]
Toliko o ustvarjavcu, zdaj pa odjemavec, ki sem Marko Švabić z njim v kratkem stiku, o slovenskem narodu. Rekel sem, da je moje pasje trpljenje rezultat tega kratkega stika. Namreč, da bi celo z mazohističnim olajšanjem sprejemal to trpljenje, ko bi čutil korenino. Ampak ne. Vržen sem med te mazohiste trpeti z njimi njihove muke plus muke mojega lastnega brezkoreninstva: muke ob brezmočnem gledanju nenehnega samomučenja mazohistov. Trpeti, plačevati davek z onimi, ki imajo bolestno, ponosno, varno zavest svoje Korenine, Naroda. Kaj sem jaz tu kriv, če slovenski narod ne mara živečih genijev in jih zato skrbno zatira. Mene en usran slovenski (kot ne usran nemški, usran ruski, usran kitajski itd. usrani) narod ne bo jebal, ne zatiral. Jaz nočem trpeti ob materialnem pomanjkanju, če slovenski narod ne mara slovenskih Problemov, Tribun in Katalogov. Jaz sem tako tu de facto v službi slovenskega naroda in slovenskega naroda zgodovine. Zahtevam za opravljanje te službe dnevno, tedensko ali mesečno plačo. Kaj pa meni dajeta slovenski narod in zgodovina slovenskega naroda zastonj?
Jaz sem ustvarjavec, ki ga bo imel slovenski narod od jutri naprej bržkone za svojega. In to za vedno, do sodnega dne bo slovenski narod hodil okoli po vesolju in se trkal: »Marko Švabić je naš. Marko Švabić je naš. Marko Švabić je tako izrazito naš, da boljšega sinu še nismo imeli …« Kje je zdaj pravica? Ali je slovenski narod (ta danes) res tako skop, da ne bi pošteno poravnal dolga svojih vnukov? Ne bom delal fotosintezo neki korenini zastonj, ko sem produktov fotosinteze najbolj potreben!
To je grozno in jaz hočem, da ostane črno na belem, da sem vse to vedel in videl in znal, pa nisem mogel nič. Kaj pravzaprav hočem? Hočem konec krivicam, ki mi jih dela slovenski narod – jaz se ne morem umakniti, saj sem vendar živ človek. Narod, slovenski narod, to ni nič, to je le pojem, to je izmišljija. Hočem status, ki mi gre. Hočem, da mi pomaga Rdeči križ.
Bedno je pri meni, da se mi sleherno pisanje, ki ga zastavim resno in v tem mogoče tragično, bolj ko se potapljam, spreminja v nekakšno polduhovito, polslano šalo. Ali ni namreč objektivno smešno, ko po vsem prejšnjem natezanju in praskanju nazadnje zapišem komični stavek: »Hočem, da mi pomaga Rdeči križ.«?
Vendar so nepopisne muke. Jaz trpim konkretno, razložil sem, upam, dovolj jasno, zakaj in čemu; zato hočem, da temu trpljenju konkreten konec naredi konkretna organizacija ali institucija ali kaj na svetu je. Naj me reši RK ali CIA ali UDBA. Naj slovenski narod plača konkretnemu Marku Švab'ću silo, ki mu jo dela že toliko let; naj plača denar, naj plača s priznanjem vseh pravic, ki jih imam kot živi človek; ne vem, kaj hočem. Vem pa, da kakor koli in kar koli, vse to ni le moj privatni problem: to je vprašanje v širšem Zgodovine, v ožjem pa dejanskega nasilja nad posameznikom. O tem pa stojijo v KZ členi, ali paragrafi. O tem stoji v Ustavi. Jaz imam kot državljan SFRJ in SR Slovenije določene dolžnosti (ki jih dolžim v redu), imam pa iz tega tudi določene pravice.
Marko Švabić
* avstrijščina: ne vem, zakaj, tudi se zavedam, da v tem ni nikake zunanje logike, si predstavljam najbolj tipično zakotno narodnjaštvo kot avstrijsko; mogoče je to koroška travma, ki me je z njo opremila osnovna šola.
