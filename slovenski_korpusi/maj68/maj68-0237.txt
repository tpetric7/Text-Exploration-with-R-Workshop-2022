OZDRAVLJENA AVTOMOBILSKA INDUSTRIJA
Od poslednje oddaje mladinskega televizijskega kluba je mnogim gledalcem ostal v spominu trenutek, ki so ga mladinci iz tovarn IMV in TOMOS izkoristili za to, da »… pozdravijo vso avtomobilsko industrijo v Jugoslaviji.« Lastniki in čakalci proizvodov te industrije jim žele pri njihovem zdravniškem posegu mnogo uspeha!
MLADINSKA PROBLEMATIKA
Kdor meni, da oddaja Mladinski TV klub ne odseva življenja naše mladine, se moti! Zadnjič so nam mladi pokazali, da se živo zanimajo za probleme naše stvarnosti. Dobro vedo, da se zdaj vse suče okrog standarda in so se lotili – avtomobilov.
RAZPOTJE
Zainteresiranost ljubljanskih študentov za družbene in človekove probleme ne pozna meja! Videti je, da smo že tako daleč, da si lahko privoščimo organizacijo dveh zanimivih razgovorov hkrati. Morebiti žele organizatorji tribune Čas in svet malo razredčiti gnečo pri ekonomistih ali pa obratno. Možje se poznajo in so se bržčas tako dogovorili.
ENAJSTA ŽEBLJICA
V nedeljskem žebljarskem okviru smo opazili novost. Napovedovali so velike besede z one strani pulta, a jih nismo dočakali. Zato pa smo lahko prebrali prve vezane besede, čeprav se je v okviru zvrstilo že več literatov.
PERSPEKTIVA
Perspektiva pomeni v slovenskem jeziku sliko predmeta v daljavi; pridevnik perspektiven pa pomeni dolgoročen. Zato je povsem enostavno razpredati misli o podaljšanih rokah!
VODA NA NAŠ MLIN
Že večkrat smo pisali, kako ničeve so naše popevke in popevke nasploh. Zdaj so nam to potrdili tudi ocenjevalci iz večine evropskih dežel, ki so se sestali na tekmovanju Evrovizije v Köbenhavnu.
TV – NAJBOLJŠE SREDSTVO
Za obravnavanje temnejših plati našega življenja je naša televizija kot nalašč. Kritična ost tehtnejših komentarjev gre gledalcem pri enem ušesu noter, pri drugem ven, sličice pa izginejo in gredo v pozabo. Drži, da imajo pri RTV svoj list in dostop k drugim dnevnikom in revijam … Vendar ne pozabimo, da je televizija predvsem zabavno-glasbena ustanova itd. in sploh luksuz!
SERUM ZOPER PIK ŠKORPIJONČKA
Na tem mestu ga predpisujemo tovarišu, ki je nedavno pri stomatologih predaval o kontracepciji. Pičili smo ga pomotoma. Zdaj se bomo spravili nad nevestnega informatorja.
