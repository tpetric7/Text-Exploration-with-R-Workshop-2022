Gozd gozd je v gozdu gozdovi SO v gozdovih drevo ni v drevesu drevesa niso v drevesih a kako da tega nismo odkrili že pred tisočletji nihče nam ne bi očital zaostalosti tako pa greš v gozd in odsekaš desko če je to mogoče jo naložiš na ladjo če je to mogoče jo odpelješ domov
če je to mogoče razmišljaš če je to mogoče kako da rastejo gozdovi čeprav jih malokdaj gnojimo včasih po štiri leta skupaj potem pa zbežimo na polja jih posadimo s hišicami in prevlečemo z asfaltom preženemo zadnjo zverino in upokojimo stare strelne naprave kajti za nami ne bi nihče več streljal to je naša izvirna misel in gozdovi tudi tako mislijo ker smo tako zapisali pred vhodom psssst je rekel nekdo ko smo potrkali na zadnja vrata neznanega gozda ki je bil v gozdu gozd med gozdovi gozdov psssst reče vnovič upokojeni lovec in vsi umolknemo enominutni molk za vse ki leže in gnoje kotanje v njih rastejo najžlahtnejša drevesa psssst reče morda so svetišča davnih gangudov in mojih bratov ali zakopanih sekir ki niso sekale bile so samo kamen prevrtan in nasajen in nanje čaka slovenski muzej ali pa jih zaloti med plastmi kak zlati turist ki nosi s seboj knjigo vseh pravic tega sveta in ni gozdar kot smo mi gobarji mila pesem o gobah rosno jutro gob kako brez gob vsi po gobe in ne pozabite knjige o gobah in velikih košar in nožev da gobo lepo obrežete in pustite sledove za pozne rodove da bote dobili priznanja plakete nagrade društva gobarjev Slovenije čakaj reče gobar jaz sem gobar nisem lovec goba ni zver to je jasno goba ni tako nevarna kot zver goba je nevarna če si sovražnik gob fazan ni nevaren če si sovražnik fazanov frrrrfrrr leti zlato vzgojili smo ga v kurnikih in spustili uboge ptice ki niso ptice in jih vse dni iskali kot rajsko veselje pok pok je padlo in psi so dosegli cilj če je to mogoče mi nismo lovci postali smo gobarji in naša velika prihodnost so lišaji zadnje znanstveno odkritje torej iščite lišaje če ste napredni in imate radi grenak okus in visoke stole tovarne stol lojzeta štirinajstega kajti to je višja šola gozdov visoka pa so drevesa če jih pustiš rasti gozdar niso visoka če jih motre oblaki a takrat v gozdovih bojda žive pritlikavci kdove zakaj drevesa so visoka kdaj pa kdaj se rode velikani ki sovražijo velikane in morajo pasti vsi le zadnji umre od samote in oblast v gozdovih spet pripade pritlikavim drobnim možicem ne sovražijo ljudi ljubijo vsakih tisoč let koga ki so ga ljudje hoteli ubiti raje kopljejo zlato čeprav ga ne rabijo utrjujejo svoje sklepe negujejo brade in skrbe za kape brez njih ne bi bili palčki copatke s cofki in globoke malhe kamor se steka zlato zlato gozdov ali pa kam drugam vaški gostači so zadovoljni s suhljadjo tovorijo jo na plečih a to je bilo včeraj zdaj hodi gozdar slika razne znake vsi pomenijo eno reče konec gozda gozdov seveda gozdar je gozdar gozd pa ni gozd ampak samo gozdarjev gozd kot pes na verigi ali jermenu ki ga vodi s seboj ukročeno zverino mrhovinarja čudno pravzaprav ne zmeni se za lišaje našo prihodnost gozdar je še vedno mesojedec vohal je kri potočila se je med korenine utonila med prstjo neke končnosti zatajil jo je in ni kriv je samo gozdar in ubija samo gozdove reče pravični pilat si uravna zalisce znake vzvišenega dostojanstva ki ne ve za gozdove zanj so gozdovi lišaji nepomembni za njegovo prihodnost gozdovi so ga preživeli on je preživel gozdove in plakat s katerega gozdarji nikoli ne preberejo varujte gozdove mravlje v gozdovih veverice v gozdovih nepokopane kosti v gozdovih trohnobo v gozdovih pomlad v gozdovih jelenje jezike v gozdovih praprot davne praproti v gozdovih herbarij ni gozd knjiga o gozdu ni gozd razpravljanje o gozdu ni gozd zakoni o gozdovih niso gozdovi drevo ni gozd drevesa niso gozdovi gozd ni drevo gozdovi so drevesa drevo.
