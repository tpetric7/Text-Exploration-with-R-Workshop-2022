spominjam se mrtve noči ničesar ni ostalo v sobi ki sem jo zapustil v visokem opoldnevu ko sem vzel rog da privabim čredo spominjam se krokarjevega toženja ko sem prihajal težak od lepkega prahu z vekami ki mi jih je zlepil nočni veter prihajal sem po kolovozu ob vodi moja slutnja je bilo drevo z zgorelim deblom mesečine legel sem podenj zavit v konjsko ponjavo in sem čakal večni pastir nevidne črede čakal pohlepno kot razprt cvet prišla si ko je sonce presekalo najvišje veje in legla si poleg mene v izprane ogorke puščavniških oblačil ki sem jih sežigal ko je reka prepevala daritvene psalme in ko so mi daljnji hribi ugrabili zadnje drhtenje sem vzel rog in zmagoslavno zatrobil čredi ki je vklenjena vzvalovala kot valovje v pretrganih sanjah. sem zaprl oči prihajala sva v selišče in v okrvavljenih rokah sem nosil rog kri na rokah je bila tvoja vodil sem čredo ki je voljna sledila moji pesmi
