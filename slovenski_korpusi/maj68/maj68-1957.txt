Dne 11. maja tega leta sem se spet enkrat odpravil v samoto pisati ono mojo že v narodnih pregovorih opevano množico velikih knjig. Bil pa je spet že slab dan, vreme, kozmično žarčenje, da nisem mogel pisati nobenih knjig in nobenih privatnih velikih tekstov, kot so pisma, razglednice, dnevni zapiski dnevnih zapažanj. Tudi nisem imel nobene izjemne misli tega dne, razen standardne, da sem izreden duh.
Zategadelj sem cca. pet ur poslušal program radia Ljubljana. V teh urah se je zvrstilo kakih pet do deset poročil – poslušal sem izmenično prvi in drugi ter prvi in tretji program, tako da sem slišal vsa poročila, kar jih je bilo v tem časovnem razporu na razpolago – in v vseh teh poročilih me je neka stvar spravljala na rob besnila. (Razen v radijskem dnevniku tretjega programa, kjer so k poročilu, ki me je sicer spravljalo na rob steklosti, prečitali tudi komentar, čeprav panjugoslovanskosamoupravljavsko medli komentar, ki se je kot vsi ostali komentarji trudil ostati solidaren s Svetovno Desnico-Reakcijo.) In kaj me je spravljalo na rob? Tole:
Tega dne se je neka francoska državna organizacija odločila, da njena šestina nekega strokovnega zbora EGS noče sodelovati na sestanku male Evrope (EGS), kjer naj bi se menili, kako naj pomagajo zafuranemu dolarju. S tem je ta francoska strokovna delegacija praktično onemogočila pogajanja z dolarji, z drugimi besedami je dala ameriškemu finančnemu imperializmu kajlo v rit.
Radio Ljubljana je dajalo to vest v vseh popoldanskih in večernih poročilih. Komentar sem slišal le pri omenjenih, zato naj ta izpustim, saj je bil komentar sam po sebi omleden-reakcionaren. Huje je namreč, da pri ostalih poročilih ni bilo nobenega komentarja, bil je le glas napovedovalcev, ki je bil malone tako žalosten, kot da bi umrl sekretar Partije. Zanima me namreč le to, ali je bil oziroma so bili ti glasovi napovedovalcev, ki so kajpada nižja zvrst delavstva, žalostni spontano ali po kaki direktivi. Namreč, ali so se naši politiki ob vesti, da bo dolar slej ko prej le devalviran, razžalostili in služabnikom pred mikrofoni ukazali žalosten ton, ali pa so se napovedovalci žalostili kar sami od sebe, kar iz svojih pičlih podzavesti, kjer jasno stoji, da upniki Jugoslavije tedaj utegnejo priti vsak hip rubiti dolgove. Kajti namreč celo v njihovi podzavesti utegne biti podatek, da se ljudstvo sicer rado pusti prodati, dokler ga to fizično ne boli. Upniki pa bi prišli in bi za vsak dolar dolga vzeli deset kilogramov jugoslavetine (vsekakor najraje iz grupe 10 do 30 let, tako meso je najokusnejše, kadar je človeško in ga kanijo jesti ljudje), ker drugo itak ni nič vredno. Še sanja se nam ne, koliko je perverznih starih Argentincev, da o drugih ne govorimo, ki bi za svojih 10.000 dolarjev denarja, ki ga imajo v akcijah kakšne kompanije, ki je dala Jugoslaviji posojilo, obupno radi imeli na jedilnem listu mladega Bosančka leto in dan. Še napovedovalci in novinarji RTV Ljubljana bojijo za mlade Bosančke ali nemara raje tega, da se mladi Bosančki na koncu koncev le ne bi pustili pojesti in bi naredili kakšno revolucijo, ki bi vrgla zmedeni sistem in tega služabnike?
