Samson, profesor medicinskih ved, rektor Univerze
Jakob, profesor fizikalnih ved, predstojnik Inštituta za fiziko
Vincent, predsednik Univerzitetnega sveta, revolucionar in politik
Just, inženir kemije, sekretar Univerzitetnega sveta, politik
Benjamin, pisatelj, politični aktivist, član Univerzitetnega sveta
Gabrijel, docent filozofije
Klement, biolog, znanstveni sodelavec Inštituta za biologijo
Damjan, sociolog, zaposlen kot mizar
Tereza
Katarina
Profesorici
Profesorji
Poročevalec
Kongres pomeni za prostor, kamor se vključuje, konkretno socialno-politično besedilo. To se je izpričalo na premieri, ko so gledalci tekst in izvedbo nagrajevali z aplavzi celo med prizori. Ker je vsebina dela polna problemov, ki se dotikajo sodobne univerze in sodobne politike v njenem okviru in zunaj njega, menimo, da bi bilo potrebno razsežnosti širše pogledati. Sprašujemo se torej o stičnih točkah med tekstovim tkivom in realnimi dimenzijami življenja. K razmišljanju in ogledu predstave vabimo čim širši krog študentov in univerzitetnih predavateljev. Za boljšo orientacijo in za poudarek na problemih, ki nas še posebej zanimajo, objavljamo nekaj odlomkov iz besedila.
VINCENT: Da! Ti le puščaj strokovnjakom do besede, videl boš, kako hitro ti bodo razbili ideološko fronto in postavili svojo kandidaturo za monopol! Zame so stvari enkrat za zmeraj jasne! Strokovnjak je tukaj za to, da mi najde in izdela podatke, kako pa bom jaz ravnal z njimi, je moja stvar, ker smo mi tisti, ki odločamo o značaju te družbe! In o vlogi strokovnjakov v njej! Kje pa so bili vsi, ko smo delali revolucijo? Naj torej zdaj razumejo svojo vlogo in naj delajo, kar od njih zahtevamo! Kongresov pa, to naj bo jasno tebi in njim, kjer bodo ti gospodje kritizirali naše zamisli in skušali spreminjati red, ki smo ga ustvarili, ne bom dovolil! Nobene iniciative razen naše ne bo, in nobenih konceptov, razen naših!
DAMJAN: (nestrpno): Nesmisel! Pismenost seže do nekaj lokalnih kulturnikov in politikov, med njimi pa lahko zbudiš le bolj ali manj dražljive učinke, ki so ti zanje na moč hvaležni, ker od njih živijo. Izven dometa, vse tako početje je izven dometa! – Jaz mizarim.
GABRIEL: In zdaj bo v svojem Petöffy-klub kompleksu oznanil inkvizicijo in zbiral okoli sebe cerkvene zbore. Spomni se, že naš vzornik in idejni utemeljitelj Mao je bistroumno ugotovil, da se upor začenja v cesarstvu duha, in Vincent, ki je na cesarstvo kot dihur na kure, bo z največjim užitkom ukinil tudi tega. – Vendar resno: treba ga je ustaviti, sicer bo kongres in vse nas strl pod sabo. Jaz bom poskusil. Nocoj grem k študentom, pri njih je temperatura zaradi aretacij že temeljito zrasla, in jih bom spravil na cesto.
KLEMENT: Motiš se, Gabriel, nobenih težav te vrste nimam, prav gotovo ne! Nisem frustriran, zato mi politike ni treba in če bi zaslutil, da stoji za mojimi prizadevanji kakšna zastrta strast, – bi si jo priznal.
(… Na sceni dominirajo uniforme, ne izzivalno, a zelo prisotno. Iz velike dvorane je slišati šum množice ljudi, scena je sicer prazna.)
KLEMENT: špasno, minilo je skoraj trideset let, kar sem bil zadnjikrat v podobni situaciji, počutim pa se, kakor bi bilo včeraj. (Gredo v dvorano.)
BENJAMIN: Priznaj, zadevo smo izvedli blesteče, nadarjenost mojih mladeničev je presenetljiva. Prikorakali so v dvorano, si predstavljaš, se postavili v krog in ustrelili. Potem pa je bil tak hudič, da je bilo veselje gledati. Dal sem jim še napisati nekaj parol, »Dol z diktaturo« in »Svoboda univerzi«. Vincent že ima fotokopije – zrl je vanje kot v prečuden čar.
JUST: Kot sem razumel, je predlog za suspenz že narejen.
VINCENT: To je zame premalo. Jutri, na seji kongresa ga bodo vrgli z univerze. Vrgli ga bodo z motivacijo, da je moralno zavržen in strokovno ničvreden. In on bo javno priznal! Naj mi plačajo streljanje med študenti in svoje anarhistične ambicije na kongresu! – Just! Vso akcijo pa boš vodil ti!
SAMSON: Oprostite, prosim? Da. – Prihajam, dragi spoštovani predsednik, ker me je prevzela skrb in me preganja dolžnost. – Prav nič nečastnega ni, upam, v priznanju, da je tisto, čemur sem do zdaj živel, naša univerza. Ona je žarišče naroda, je vir neugasljive dušne moči, in vroče jedro vsega snovanja. Ne zamerite mojemu čustvu. Vselej sem razumel to plemenito ustanovo kot zakladnico narodove vsebine, ki naj kot plodni zgled spodbuja in vodi za roko vse, kar prihaja. Skratka, bila je zame stalno v spreminjajočem se in hkrati živo v vsem, kar umira, tradicija in jutrišnji dan v enem. – Danes, spoštovani, pa raste v meni strašen občutek, da je prav njen plemeniti pomen, kakršnega narekuje sama narava življenja, v nevarnosti.
VINCENT: (Benjaminu); Ti pojdeš! Sporoči Samsonu, da njegove ostavke nikakor ne sprejmem. Obdelaj ga. Reci mu, menda ima sina nekje pri etnologih – reci mu, da je zanj prosto mesto v komisiji UNESCA, za pet let gre lahko na Japonsko. Če pa starec ne bo razumel, lahko mu poveš, si ne bom pomišljal, streti ga, da niti cunja ne bo ostala od njega! Ne sme odstopiti, slišiš!
VINCENT: Praviš ječa! Dragi moj, kje so časi, ko so nas metali v ječe! Verjemi, ko včasih premišljujem vse to, najbrž zame ni bilo bolj jasnega, prav z ekstatično močjo nabitega časa. Verjameš, kadar sem korakal v mučilnico, je sijal v meni tak žareč srd, da se mi je zdelo, kakor bi fizično gorel. Vsak udarec z bičem je razvnel mojo strast in stokrat potrdil mojo pot. In pozneje, na bojišču, vsaka noč gladu in smrtne zone – povem ti, bilo je tako močno, da sem se včasih, ko sem streljal, prižel k zemlji in sem celo njo čutil živo, celo v zemlji sem čutil, kako ji bije srce. – Vrag, zdaj pa je postalo vse tako zagatno in polno neprosojne snovi. – Obdan sem od sovražnikov kakor merjasec od psov!…
JUST: Jok, prijatelj, tudi s tem me ne boš ganil! Jaz vem kaj bolj učinkovitega. Moja naloga je spustiti ljudi v areno! Spustil jih bom v svet, naj ga spoznajo, naj primejo stvari v roke, naj že enkrat svet imajo! Jaz vem: človek, ki se ukvarja s stvarmi, je edini stvaren in ve za dimenzije problemov. Dosti imam teh prisiljenih švadronerjev, nam so potrebni angažirani ljudje! (Se ohladi.) Sicer pa, žep je žep, kaj bi filozofirala. Oblast, ki je posredna in deluje preko stvari, je edina funkcionalna.
