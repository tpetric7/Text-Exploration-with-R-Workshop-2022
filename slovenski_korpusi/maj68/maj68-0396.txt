Dopisnik iz Naselja sporoča: NA MNOGA LETA! ‒ Slavljencu iz sobe 334 v II. bloku, ki je v soboto zvečer in nedeljo zjutraj s kolegi in kolegicami tako bučno in veselo proslavljal svoj praznik, žele neprespani sosedje iz bloka še mnogo zdravih, toda mirnejših let. Disciplinski komisiji iz bloka pa žele prijetno in lahko noč!
PLOSKANJE NEUTRUDNIH ROK ‒ Na 320 minut trajajoči razpravi o krizi v slovenski revialni konstelaciji so se tudi študentje vdajali precejšnjim medigram vnaprejšnjega in naknadnega ploskanja za besede govornikov. Sploh menimo, da se v zadnjem času vse preveč utrujamo s ploskanjem. Kaj ko bi raje pljunili v roke in kaj koristnega storili brez veliko besedi. Eni in drugi!
VRLINA ALI NAPAKA? ‒ Med razpravo smo poslušali diskutante, ki jim je tekla beseda bolj in tudi manj gladko. Nekaterim je bila boljša izvežbanost celo očitana. Spomnimo se Demostena; da je dar govora tudi stvar potrpežljive in vztrajne vaje. Torej, v prihodnje raje k vaji kot k podtikanjem, kajne?
AKTUALNO OB DNEVU JA ‒ Od nekaterih bralcev, ki nameravajo spomladi na odslužitev vojaške službe smo zvedeli, da so močno zaskrbljeni, ker namreč nimajo ‒ posluha. Ob zadnjem festivalu vojaških orkestrov in popevk ter sobotnem veselem TV garnizonu se nam vsiljuje misel, da je obvladovanje popevk tudi v olivno-zeleni suknji precej vredno.
POGRUNTACIJA ‒ NOVE ZBIRKE ‒ Naše založbe izdajajo knjižne zbirke. Cene knjigam so v zbirki nižje kot navadno. Cene gredo gor in mnogi naročniki ne zmorejo za njimi, zato se število naročnikov osuje. Založbe pa so iznašle novo metodo. Prično z novo zbirko, ki ima v prvem letu še znosno ceno, zadovoljiv program in zato kar dovolj naročnikov. Naslednje leto pa podražitev, manj naročnikov in spet ‒ nova, obetajoča, še kar poceni zbirka itd., itd. …
»CENZURA NA TV« ‒ Med prepletanjem neapeljskih in drugih pesmi v serijski oddaji Neapelj proti vsem, ki nam jo iz Italije posreduje ljubljanska TV, je bila na sporedu tudi proslula nemška soldaška popevka, ki jo imamo v slabem spominu: »Lili Marlen«. Po od drugod povzeti navadi, izogniti se potrebnemu in razumljivemu pojasnilu, so obesili čez ekran »tehnično motnjo«, in dali šušljanju o cenzurnih posegih na naši televiziji nov polet.
