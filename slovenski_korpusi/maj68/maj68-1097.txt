senca se je pokazala kot ogenj, z arhatstvom je bila omrežena, večkrat je živela v knjigi smrti, redko izginjala v norosti, redko v fête galante: kdo je poskušal s časom, kdo svetost varal, da bi se dvojni polž obračal po njegovi volji, po njegovi volji napak obračal: z njegovimi vitezi, ki so v smrt trobili, ki so trobili smrt; zgodovina se je prvič začela, ko se je drugič obrnila, tretjič vstala iz objema časa, ko se je četrtič kugi kuge zahotelo, petič prekinila zborovanje vil, ko se je numinor šestič zrušil, sedmič odložil usodni korak, ko se je osmič osmislil zeleni jurij: to so apostoli, to njihova naftna polja, redki bacili, ki so častna straža protuberanc, častna straža droba vesolja, častna straža: kot je namenjen pesek z obale, njegova prevratna opravila v steklu vklenjena, drobno škrebetanje in korenine in pomembnost hribov – kodrasti raster zvokov krišne, konjeglavi prihod kamene noge, konjenogi prihod kamene dobe: brezglavi prihod kamene dobe: devetič so angeli prerokovanja prerokovanje spoznali, ko se je plaz meskalina desetič v mantri sprostil, enajstič so bile stopinje samo stopinje, ko je stari mojster stopil iz jame demonov, vstopil vanjo, se potopil s smetano, v smoter s ptičjim petjem, kongregacijo klovnov in njih zakonov: večkrat je puščavnik že ustavil vlak, ki mu je drl prek nog, včasih je bil zvok psihologije, praksa in posledica narave, namen in pomen mlečne ceste; saj so bila nasilna dejanja oda odhoda oholega olimpijca; arhetip sveta je znanje drevesa, je prozornost in pozornost čiste svetlobe, edino polje zasebne kitajske in karnevalov.
te roke niso prave, tudi ne to zobovje, v gnezdo ne vlači numinorja, drobnih ahajskih junakov, ki v nô-igrah nastopajo in se potijo za blagoslov, ki zavračajo stavne listke, na zapestjih vtisnjene, ki so poročna obleka, tibetanski škornji in sanje o velikem jeziku; tabu je telepatsko dirkališče, tradicija proti pisanju arhitekt astronomije – balet velikanov – izvor islama – sprememba nebeške ure: dvojni polž je zgodovina, včasih prevarani dedal, jupitrov herkul in sosedstvo sosednje galaksije, sosednjega sadovnjaka, našega mravljišča in jutrišnjega gradu.
ob dvanajstih so termiti naskočili stol, ki ga je prevarani juda iškariot prenašal, za marka avrelija namenil: ob sedmih zvečer so naskočili križ, ki ga je kristus nosil, ob treh zjutraj so začrtali na zemljevide morska kraljestva; ep, ki ga je nostradamus začel, se je obrnil, zvezdni veter zmedel, odkril tiktakanje smrti, njenega sonca in planetov, kjer je ciolkovski živel: nadaljevanje se je dogodilo za našo mizo, nebula je vzljubila moje najljubše zemljevide, moje najhujše raziskovalce močvirja, cementa in ognja, pot vrnitve mladih kvartopircev in sedem lotosovih cvetov: niso bili čarovniki, ki so korakali z ognjem v laseh, niso bili begunci, ki so vstali iz morskega plevela: hrane ni bilo dovolj, a puščice so vseeno zadevale cilj.
devetič se je železarna spomina sesula, ko si je garuda, kralj ptic, desetič sezul opanke iz močvirskega blata, enajstič smo reševali življenja, ko se je dvanajstič obrnilo kolo doktrine, trinajstič se je zakotalila kocka, ko je vonj smodnika prekosil kaligrafijo, gledališče kabuki, njegove konje in kovače kovine, kovače kremena, kamene strele: šele štirinajstič – in petnajstič se je mrki pav odločil in si šestnajstič zavihal rokave, črve obleke: most sonca, most hitrih delcev – žrtvenik, zatočišče – silicijev kristal je le enkrat pokazal zmaja, le sedemkrat napovedal vojno, devetinštiridesetkrat spremenil mandalo dnevo, smer ikarovega poleta.
to so bili zapisi, skriti kotički in poslednja večerja božje usmiljenosti: niso spoznali elektrike, ki je ukinjala želje, pogosto oznanjala smer hvaležnih potovanj; vračali so se stražarji in njihovi staroselci so se vrnili, in, ali se je, ali se je atlantida pritihotapila v rim, v drobno mrtvo cvetje zavetišč, v zdravilno moč položenih rok, ki so oznanjale vseh sedem planot, ki jih je celična membrana pokrivala, ki ji je pokrivala celična membrana, mamljivo lesketanje planktona, ki ga je skâkyamuni posnel na magnetofon?
jutranji zvok je star tisočletja, globoko hvaležen, mokro v ognju rojen, ustrojen pod slapovi niagare, prvi buda mističnega kolesa, tretji buda najvišje modrosti, šesti buda prihodnjih dob: golobnjak, ki so ga naselili vitezi, vodnjak, ki so ga nešteti svetniki izkopali; to je dobro: mlada kri, to zgodovina: drugi obrat; ribiči so dvignili cvetlice visoko nad glavo, gandalf je ispiracijo z angeli delil, si v sneženem metežu grob postiljal, prepeval mnoga imena; svetlo se je raga začela, zvito razložila opeke in druge svete kamne, shakespeare je potegoval mrežo, ki mu jo je ribič lune in morja na pleča naprtal: to so bila čreva drobnih indijanskih spominov, to flamenko arabskih legend; preroki so ružili koruzo, i king s tolkienom razlagali: da bi se prva astropola nasmehnila, rekla: v viharju snega, v smehu vetra, razlila barve, presekala smrt, njeno instrospekcijo, njeno kantiko, hare krišna in stolp možganov – slavolok zmage – telovadnico celic.
peter pan se danes ne spominja slovarjev črevesja, ki so jih rodila drevesa, kapniki in modri ogenj: vrata so stena in misel luči: je žito prevaralo prevreto vino, so ceste vesolja priznale karmo?
zgodovina se je prvič začela, ko se je drugič obrnila, tretjič vstala iz objema časa, ko se je kugi kuge četrtič zahotelo: se spominjate, je spraševal garuda, nismo se spremenili, je odgovarjal sijoči vama: to so stopinje v celicah, to: antarktika in tibet: bleščeči obkladek, ki ga nosijo vedeževalci; cigani so utihnili, ko se je hiša besede v prah sesula, blues so ponavljali vrvohodci; – : oziris je le parket duše, zavoj mlečne ceste, oziris: zvoki prvega obreda, mlečna pomlad smrti razsutega drobiža, upogljivega samostana, ki je stražil pogorišče, čarovnikov vrelec, objem, om.
