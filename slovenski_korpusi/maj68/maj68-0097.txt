V čumnati temnih zidov, za marmorjem težkih zaves, v trepetu pošastne luči kuri star zmaj svoj kres.
Drgne premrle noge s krempljasto šapo vso noč. – V odsevu ledene luči zelenkasta koža se sveti ...
A včasih, ko stara se sla za hip spet v njem prebudi, z renčanjem zamolklim hropeč se dvigne na hrome noge.
Skoz trde kamnite zidove slabotni glasovi prodro; senca, ki zraste do stropa, grebenasto skloni glavo.
Zmaj spet omahne na tla. Po kačje do skrinje se splazi. – Skrinja do roba in čez napolnjena je z zakladi.
Zgrabi rubin rdeč – v podobi svoje glave; na luskinasto dlan ga postavi, vanj upira krvave oči ...
V odsevu rdeče luči, za marmorjem težkih zaves, neslišen – in težko sopeč kuri star zmaj svoj kres.
