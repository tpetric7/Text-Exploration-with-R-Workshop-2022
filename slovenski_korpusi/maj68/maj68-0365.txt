VIKINGI
Vikingi. Seveda! Vsega sem se spomnil. Prav te iste stvari smo počenjali pred tisočletji ‒ sam Odin ve, pred kolikimi ‒ ko smo še živeli pod okriljem njegovega veličanstva Enookega kralja dolgih ladij. Vedel sem, da mi že dolgo nekaj manjka, da Vikingi niso več tisto, kar so bili. Že dolgo so popivali v manjših skupinah po zakotnih krčmah, velikega skupinskega veseljačenja pa ni bilo. Toda zdaj sem bil sredi njega. Suvalo in butalo me je sem in tja po lužah polite pijače, da mi je zacmokalo v vikinških opankah. Polomljeni rogovi za pijačo in strgani mehovi so ležali vsepovsod po tleh, zlasti pa so se nabirali pod mizami. V silni gneči so se v zvoku bobnov in roga prerivali plesalci v razigranih ritmih. Čeprav je iz kraljevih skladišč prišla žalostna novica, da so sodi prazni, je bilo že dovolj Vikingov pijanih, da so se ruvali med mizami in po njih in da so jih kraljevi stražarji v modrih uniformah morali vreči ven in jim naložiti dva tisoč po mošnjah. Starejši Vikingi so nekaterim mlajšim dajali privlačne zglede, kako se je treba zabavati. Ker so potoki kraljeve pijače usahnili, je skupina starejših Vikingov napolnila rog z urinom in čez slabe pol ure je bil prazen, taka je bila žeja. Z veseljem sem opazil, da so se številni Vikingi, ki so komaj stopili v moške vrste, z vso vnemo pridružili veseljačenju. Malokdo od njih je prišel noter po kraljevi volji. Njim, ki jim je bilo popivanje namenjeno, je lahko pomagala le njihova zelena pamet in razvitost teles. Kraljevi stražarji so imeli premalo rok, da bi jih ujeli, ko so skakali čez ograjo in čuvaji premalo refleksa, da ne bi trgali že dvakrat pretrganih kart. Tako so mladi Vikingi dokazali, da so zreli za življenje, ki ne bo nič lažje od te vikinške zabave.
sem, da me z naglimi koraki dohaja Zrelost. Nekemu pijanemu Vikingu, ki je še komaj stal na lastnih nogah, sem iztrgal iz rok pol galone močne pijače. Pil sem v dolgih dolgih požirkih. Bil sem prav potreben tega. Potem se je po tleh proti meni privalil rog, iz katerega je curljalo pivo. Brž sem ga pobral in prestregel dragoceno pijačo. Ko sem popil, me je neki Viking s krvavimi očmi zgrabil za vrat in rekel: »Takoj si obrij brado!« Jaz pa sem odgovoril: »Zgini, da te ne bom na gobec!« Pretepa so me obvarovali prijatelji, ki so naju ločili, njega pa pretepli. Eden mojih novih bojnih tovarišev je dokazal, da Vikingom še ni pošla vsa strast. V pol ure je petim dekletom izpovedal ljubezen. Srečen sem ugotovil, da v tem primeru naš narod ne bo izumrl in da bodo Vikingi še dolgo živeli. Minile so ure in ko sem bil že pri koncu z močmi so mi prinesli klobaso. Slastno sem se je uklenil s prsti, rjavimi od tobaka in se zagrizel s kočniki vanjo, da se je špila razletela. Ko sem se okrepil z mesom, sem pogumno pogledal okrog sebe, da bi si ustvaril neko splošno sliko. Da, bilo je vse tako kakor pred tistimi tisočletji. Zrak je bil nasičen z vročino in še hujšimi duhovi, skozi meglice dima sem videl nekoga, ki je za odrom spal in drugega, ki je skrušeno sedel na tleh s praznim mehom v roki. Potem se je zavedel nerabnosti praznega meha in ga je obzirno položil poleg sebe na tla; toda kar je on zamudil, je storil prvi, ki je prišel mimo. Brcnil je meh, da se je razletel na drobne koščke. Nato je za pijačo opeharjeni Viking vstal s tal in se opotekel ‒ opotekel od ene vrste miz do druge, podiraje stole okrog sebe. To je bil velik Viking, o Odin!
In spet so minile ure. Minila je tudi noč in še nekaj dni in noči. In le zakaj, hudiča, pravijo, da brucovanje ni uspelo? Bilo je vendar spet tako, kot v dobrih starih vikinških časih, ko smo bili podložniki dragega Enookega kralja dolgih ladij; in pokazali smo, da imamo še močne želodce, da se znamo primemo zabavati, da smo skratka krepak narod. In naši novi bojevniki so s prakso starih pokazali, da zaslužijo ime študentje. In končno so tudi organizatorji storili vse, kar so ‒ znali: o Odin!
Mate Dolenc
