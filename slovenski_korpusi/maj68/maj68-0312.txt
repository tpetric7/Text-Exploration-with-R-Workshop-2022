Bitja na planetu Tuku-Luka so zelo čudna. Tudi planet Tuku-Luka je čuden. Pravzaprav nenavaden. Njegov razvoj je odvisen od fantazije bitij. Vsako leto si kdo izmisli kako čudovito besedo in razvoj gre v smeri te besede. Tisti pa, ki si je besedo izmislil, postane direktor planeta.
Planet je zaradi tega zelo razgiban. Vsako leto spremeni svojo obliko v skladu z novo besedo, ki vlada. Nekoč si je baje nekdo izmislil besedo »tukurakalikako«, kar pomeni v njihovem jeziku lopato, ki je na planetu Tuku-Luka visoka kot na Zemlji Empire State Building, seveda za polovico tanjša. Planet je v tem trenutku dobil tako obliko in poljedelstvo se je, kot pravijo, dvignilo za sto odstotkov. Pred petdesetimi leti pa so videli čuden planet, ki je hitel skozi vesolje v obliki logaritemskih tablic. Kasneje so ugotovili, da je bil Tuku-Luka.
Vsako leto so velike slavnosti, planet dobi prehodno obliko, bitja pa čakajo, da pooblaščena žirija razsodi, katera nova beseda bo zmagala. V teh dneh imajo velike orgije, politične govore in druge neumnosti, tudi neke vrste bengaličnega ognja ne manjka.
Pred nekaj leti je prišel tja neki Američan. Bitja so ga sprejela zelo prijazno, še posebno jim je bil všeč, ker se ni vmešaval v politično življenje, pač pa se je zaposlil kot čistilec čevljev.
Zgodilo pa se je lani, da je na planetu nastala kriza v proizvodnji materiala za obutev in v politični kampanji je zmagala – da bi stvar plansko rešili, beseda »kuku-kuku«, kar pomeni »bosa noga«. Ubogi čistilec je ostal brez posla in ker ni bil sposoben za kakšno drugo delo, je šel med politike in predlagal besedo: ameriška demokracija. Zgodil se je čudež (ali pa tudi ne, saj so bila bitja nagnjena k temu, da verjamejo vsaki besedi) in mož je zmagal na konkurzu. Postal je direktor.
Ob novem letu pa so zvezdoslovci na Zemlji ugotovili, da je planet Tuku-Luka izginil. Tega pojava si ne znajo razložiti. Stvar je seveda enostavna: planet je postal abstrakcija
