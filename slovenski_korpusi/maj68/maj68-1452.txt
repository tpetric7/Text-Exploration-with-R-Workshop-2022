Na polici imava pesnike, ki opevajo življenjsko radost: »Vrag naj me vzame, Taranta-Babu, kako čudovita stvar je življenje …« Vrag naj me vzame, Marija, če nisem nehal verjeti, da je tako. Ne v srcu življenja, na smetišču zgodovine stojiva, med obledelim upanjem in potemnelo slavo, med srci, z veliko zmagujočo vero, ki so o pravem času nehala biti. Kako čudovita je bila zarja, Marija, kako oblačen dan se je naredil: življenje je zašlo v brezvetrje, smrdi po ribah, ki so poginile brez zraka; najino jadro se ne zgane v tej praznini; ljubezen kakor riba z navzgor obrnjenim trebuhom naju gleda s kalnimi očmi.
