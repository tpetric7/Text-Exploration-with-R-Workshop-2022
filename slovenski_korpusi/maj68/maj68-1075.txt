Ko se vrne, se naseli v svojem kotu. Liže se po tacah, trebuhu in si trebi kožuh. Ušesa so povešena. Oči krvave. Zelo je žejen. Popije vsakršno tekočino, ki jo postavimo predenj. Redkokomu pokaže zobe. če mu jih pregledamo, so brez navadne beline. Tudi brez ostrine. Mesečinasti so zobje, od skrknjenega mesca oblizani.
Kadar vstane, napravi dva tri korake, se obrne v krogu na nogah, ki so zelo votle. Potem spet leže.
Njegov spanec ni sproščen. Podoben je votlini, katere ozki vhod branijo zobate skale. Votlini, v katero se boji vstopiti. Prostoru, kateremu ne zaupa. Kjer bojo naskrivaj vadljali za njegovo telo. Pogosto se prebuja in nas pogleda z očmi, ki so obupale nad vsako pomočjo. Pa spet čofne v svojo votlino, v kateri si komaj komaj upa dihati. Včasih nam tudi zapoje iz spanja z glasom smeha in pogumne vedrine. Ampak petje je samo goljufija v sanjah.
Najbolje je, da ga zgrabimo zdaj. Brez usmiljenja ga zavežimo v vrečo skupaj s kamnom ali s kako rečjo, težjo od njegovega telesa in ga utopimo v zelo globoki vodi. Vendar se usmiljenemu človeškemu srcu upira dejanje zahrbtnosti.
