Devet petindvajset. Je pa že bilo vse skupaj tako daleč, toliko časa so se že presedali tukaj, pogledovali na ure in se šepetaje pomenkovali, da bi se karkoli moralo zgoditi. Skozi visoka okna, ki so zdela tam nekje pod stropom, daleč nad njihovimi glavami, je prihajala medla zimska svetloba, takšna neoprijemljiva, nedoločna, ki je nobena luč, nobena tema ne more pregnati. Če se je pogled dvignil k oknom, je pač moral zaznati tisto neznansko utrujenost, ki se preliva čez ulice v takšnem pustem jesenskem dopoldnevu. Prazni stoli so bili v brezhibno pravilnih vrstah razmeščeni okrog, svetli so bili in gladki, sijajno pološčeni. In temni. Šepetanje se je zlagoma sprevračalo v mrmranje, v takšen čuden, zamolkel, enoten, povsem brezbarven zvok, ki je polnil prostor. Le kdaj pa kdaj je vzvalovil, kak glas se je izraziteje povzpel, obvisel v zraku in takoj nato padel, izginil, se potopil. Je pa bila dvorana že takšna, da ni bilo mogoče govoriti glasno, se sprehajati, kaj zakucati ali ropotati s stoli. Devet trideset. Videti je bilo, da s pričakovanim dogodkom ne bo nič. Okoliščine so kazale na to, da se je moralo nekaj zatakniti, da je v mehanizmu nekaj odpovedalo, da se je ustavil kak kolešček. Potem so se za trenutek okna zasvetila. Morda je posijalo sonce, morda pa je v šipe zašla kakšna zablodela svetloba, kak odsev ali kaj takega. Vsi so se ozrli gor, obrazi so postali svetlejši, glasovi močnejši in izrazitejši. Nekako lažje je bilo razpoznati vsakega posebej, vsakemu izmed sedečih v prvi vrsti določiti ime ali ga s kakršnimkoli znakom poimenovati. In ob takšni svetlobi so se prav gotovo tudi ulice premaknile, življenje je zaplalo čeznje, v prostor je vdrlo nekaj tiste razgibanosti, ki se je premaknila zunaj. Devet triintrideset. Sedaj so ga pripeljali. Takšen topel obraz, nemirne oči, s kratkimi kocinami poraščene roke. Ozrl se je po dvorani, po praznih stolih, po peščici čakajočih, ki je v trenutku umolknila. S pogledom je otipal vse po vrsti, zlagoma jim je šel čez obraze, potem pa čudno zasukal oči, vsekakor gor, nekam proti oknom. Morala so pritegniti tudi njegovo pozornost, lep čas je stal takole sredi dvorane z dvignjeno glavo in čudno zasukanimi očmi, pod čelom počivajočimi zenicami. Sédel je in pokazal dvorani hrbet. Svetli lasje. Devet triintrideset. Listali so po papirjih, stikali so glave, se hahljali, se potihem pomenkovali, se presedali, se gladili po laseh, se ozirali po dvorani, si mežikali, se praskali, se tolkli po prsih, se božali, se opazovali izpod obrvi, si popravljali naočnike ali kravate, se odkašljevali, si trebili zobe, zahrkali, zahukali.
Devet petintrideset. Glas se je razlil po prostoru. Bil je visok glas, razumen in trezen, jasen in čist. Rezek zvok, gladek in naravnan. Sedeli so negibno, priklenilo jih je na sedeže, glas je šel skoznje kot rezilo, skoznje je potoval nazaj proti vratom, tam se je dvignil proti oknom in se polagoma skozi šipe izgubil na pločnikih, med topotanjem korakov, na uličnih prehodih, med natakaričinimi prsti, ki so žvenketaje pripravljali gostom jutranjo skodelico kave. Usta so se odpirala enakomerno, zdaj manj, zdaj bolj izrazito, kakor da niso v nobeni zvezi z glasom, ki je plaval po prostoru. Res, da je prihajal tam nekje izpod brkov skozi bele in očiščene zobe, skozi rdeče ustne, vendar je tekel v ravni črti, mirno, urejeno, v popolnem neskladju z usti, ki so se enakomerno odpirala in bi zavoljo tega odpiranja bilo pričakovati tudi tako enakomerne zvočne valove. Seveda pa ni mogoče izključiti možnosti, da je glas prihajal tudi od kod drugod, pa so se ustna razpirala kar tako, zaradi videza. Ko je šel glas skoznje, so sedeli negibno. Devet sedeminštirideset. Dalja, ki je doslej niti slutiti ni bilo mogoče, je bila tukaj. Naselila se je v ta kraj, prišla je v ta prostor iz neznanih pokrajin in čudne preteklosti. V obliki nekakšnih cunjastih, ne povsem dognanih, negotovih občutij se je pritihotapila mednje. Svetla glava se je povesila, ramena so jo vzela v svoje naročje tako, da so se dvignila, nenavadno so se dvignila, skoraj do ušes. V takšnem položaju so ostala tudi poslej, tudi po tistem, ko se je glava ozrla gor, proti brkom in belim, očiščenim zobem, a ramena so ostala dvignjena, hrbet niti malo sklonjen, roke prav nič tresoče, ustne trdno stisnjene. Devet sedeminštirideset. V hipu je zavladal čuden molk. Glas je nenadoma, povsem nenadejano utihnil. Nikakor tako kakor utihne glas, ki se že veliko poprej pripravlja na svoj konec. Ki se polagoma nagiba navzdol, ki izgublja sleherno oblast nad prostorom. Ki postane zavoljo takšnega nagibanja zamolkel ali jasnejši, razgiban ali temnejši. Nič se ni drobil, nič izgubljal, nič ponehaval, kar tako nenadoma je utihnil. Ni se sesul, ni zdrknil, ni zgrmel, ni odstopical, ni se potopil. Kar izginil je. In zato je potem zavladal molk, kjer glas ni pustil svojega odmeva, kjer ni zvenel v zraku, kjer ni nikogar obvladoval, kjer se ni zaletaval ob stene, kjer ni šel skoznje, kjer ga ni bilo več. Ker je bil to prazen molk, v kakršnem se komaj premakne kakšna slutnja ali neznani vzgib.
Devet sedeminštirideset. Glava z belimi zobmi in brki se je premaknila, prsti so listali po papirjih. Slišalo se je premikanje stolov, šuštenje papirjev, pritajena govorica, pokašljevanje, rožljanje ključev in drobiža, kratek smeh v falzetu, kovinski ropot pisalnega stroja in bobnanje prstov po mizi. Devet sedeminštirideset. Gledal je predse in nepremično. Prsti so se čisto nalahno dotikali tipk, težko je bilo verjeti, da so se jih sploh dotaknili. Potem so prsti segli dol in drseli po blagu. Ko so prišli do konca, ko so prišli do tja, kjer se začno obla in zamaščena kolena, so se krila z obeh strani oprijeli, prsti spodaj, zgoraj dlani, in ga silovito potegnili dol. Devet sedeminštirideset. Glas se je zopet povzpel, tokrat blago in umirjeno, svetlo in prijazno, tudi brki so se premikali, noge so se uprle ob tla. Devet sedeminštirideset. Torej je bila mesečna noč? Kako je bilo tisto noč? Torej? Je bila mesečna noč? So bili oblaki na nebu, se je pripravljalo k dežju, je bila jasna noč, je bila mrzla noč? Kakšna noč je bila? Je seno šuštelo, se je kamenje drobilo pod nogami? In kakšna je bila steklenica? Je bila obla in topla, visoka in svetla, je bila polna, je bila prazna, so roke drhtele, ko so jo prijemale, so usta mlaskala, se je slišalo? Se je slišalo, kako goltanec goltno požira, je klokotalo? Se je slišalo klokotanje? Je bilo toplo, je bilo toplo je bilatoplanočtoplo se je pripravljajo k dežjujebilavročanočejebila? In kuhinja? Kakšna je bila kuhinja? Je na peči vrela kava, koliko loncev je bilo na peči, je bila vroča kuhinja, je bila v kotu postelja? Je od postelje smrdelo po znoju? Po čem je smrdelo od postelje? Po starosti? Poznoju, pourinu, pospermi, pokrvi? In v sobi? Kaj je bilo v sobi? Kaj je bilo v kuhinji, kaj je bilo v sobi? In kakšna je bila noč? Je bila v sobi ženska, kaj je bilo v sobi, kaj je bilo v sobi na steni? Kaj je bilo na steni? Je bila podoba Marije device, je bila? Je bila podoba Jezusa Nazarečana, je bila razmetana postelja, je bila ženska? Je bila ženska na postelji, je bila ženska na razmetani postelji. Je bila tema, je bila luč, je bilo okno, je bil prevrnjen stol? So bile furnirane omare, je bilo zaprto okno, je bil prevrnjen stol, je bila žarnica na stropu, je bilo okno nepredušno zaprto, se je skozi okno slišalo? Kaj je bilo na stropu? Je bila vlaga, je strop puščal, kako dolgo že pušča, kako da pušča? Je bilo med lisami na stropu videti podobe? So bile podobe med vlago na stropu, kakšne so bile? Spačene, kako spačene, moj bog, kako spačene? Je bila vroča noč? Moj bog, takšna vroča noč.
Deset štirideset. Da so za cigareto. Da bi imeli pavzo.
Deset enainštirideset. Sedaj se premikajo nazaj proti vzhodni steni, črna odprtina zazeva, navzdol in skoznjo grejo. Hodnik po katerem se gibljejo je najprej teman, krut in teman hodnik, potem so stene vlažne, lepljive in vlažne stene, na koncu pa se prikaže rumena svetloba na koncu hodnika prijazna rumena svetloba; iz žarnice brez senčnika ali česa podobnega prihajajoča luč. Ena zazeva, da je bil zadnji čas reče, in se s komolcem nasloni na polico. Polica je vgrajena v steno, na nič ni pritrjena, na ničemer ne visi ali kaj podobnega, kar iz stene rase debela, komajda obtesana deska. Da ni veliko upanja, reče druga, ko si nese k obrazu plamenček. Pusti, da ji vztrepeta čisto pred nosom, prav pred očmi in se njegov blesk v vlažnih zrklih zalesketa. Vlažne zrkle, v strop uprte steklene oči, ki vidijo skozi debele zidove, čisto tja do konca, kjer se začenja svinčeno nebo. Da peša svetloba, reče ena, da bo treba nekaj ukreniti, da bo sicer ne ve kaj z jasnino novih rodov. Sedaj ga bo potrebno drugače prijeti rečen eden, sedaj je priložnost, da se razsvetli, razjasni, razčisti, razglasi ta primer. Da ugotovimo osebo. Vi ste porota, še reče eden, dobro glejte, dobro slušajte. Sredinec in kazalec krčevito stiskata belo paličico, da se na obeh straneh stanjša, da se tobak, ki ga oklepa papir, razleze gor in dol, pod pritiskom dveh prstov se razleze tobak, da se cigareta na tem mestu zelo stanjša, medtem ko tretji zelo hitro in zelo enakomerno udarja po tistem koncu, kjer žari ogenj. Ena se sedaj premakne proti pisalni mizi, roke nekaj pobrskajo, izvlečejo papir, nesejo ga k očem, začnejo ga mečkati. Kot bi bila v prstih jeza ali kaj ga na koncu še scefrajo. Vržejo ga v zrak, da v velikem loku leti po prostoru, dokler ne prileti na nogo, ki kepi papirja ob spremljavi glasnega poka spremeni smer. Leti navzdol in naravnost v koš za smeti. Da bi mu rekli tudi o večeru, pravi druga, da bi ga vprašali tudi za večer. Da ne bi samo noč, pravi. To ni pot, pravi prvi, to ni pot, ko se mu na vsaki strani nosu zarišeta ostri gubi, ko oči bolščijo predse. Zobje se sprva sprehajajo po gladki površini, sem in tja drsijo, zdaj se jim pridruži tudi jezik, nalahno se dotakne gladke površine, čuti kovinsko trdnost lupine. Ostri konci, nabrušeni in ostri konci zob jo nenadoma prebijejo, vendar le narahlo, le po vrhu, le tanko plast lupine, preden se zagrebejo v notranjost, v mehko belo meso, da na vse strani v visokih curkih brizgne brezbarvna tekočina. Medtem ko zelo krčevito in zelo hitro, pa kljub temu enakomerno, zobje napredujejo okrog peclja se temni črti na obeh straneh nosu ponovno pojavita in precej časa vztrajata v tem položaju. Gubi na obeh straneh nosu odurno pačita obraz, to je spačen obraz, to je krednat, kot kreda bel obraz, izprijen obraz, ko pravi: Važno je, da je oseba prava. Morebiti takšen stavek povzroča silovit napor, neznansko zaposlenost duha in telesa, kajti gubi, ki se vračata v prvotni položaj silovito učinkujeta na zgornjo ustnico. Zgornja ustnica trepeta, ko gubi popuščata, ko se mišice, ki imajo v neomajni oblasti ta obraz, vračajo v prvotni položaj. Znova govori in zobje se sploh ne razprejo le ustnice se razmaknejo, rdeče se dvigajo in spuščajo, ko pokažejo stisnjene zobe, kot klešče stisnjene zobe. Zvok, ki prihaja skozenj, je kajpada popačen, takšna čudna glasba z vzponi in padci, ki se zaletava in pojenjava, ki se kotali in drsi. Da je oseba prava. Da o tem ni mogoče dvomiti. Da on nikogar ne prepričuje. Da bo nadaljevanje dokazalo. Da je to le mnenje. Da naj glejo in sluša. Ostanek jabolka sfrči v koš, sedaj se pomikajo proti zahodni steni, navzgor in skoznjo izginejo. Zgoraj je svetlo, dvorana je svetla, koža se mehča od svetlobe, telo od toplote, telo se razleze po mehkem stolu, roke brskajo po papirjih, oči bolščijo skozi očala predse, vselej predse, nikoli v dvorano, predse na svinčnik, papirje, mapo in penkalo. Roke sežejo h glavi, pobrskajo po glavi, zgrabijo očala, nesejo na mizo očala, z robcem drgnejo stekla, hrup se poleže. Devet petdeset. Obraz je povsem bled, svetli lasje, znak razpoznave, obraz je povsem bled in zamaknjen predse. Kot snohodec. Odpenja si gumb, ob tem času si odpenja gumb, palec in kazalec se ga oklepata, vsak iz svoje strani, zgoraj in spodaj, z leve in desne, med gumbom in prstom je blago, eden pritisne, drugi se izmakne, gumb se izmakne, prst se sploh ne dotakne blaga, ko se gumb odpne. To je najnesrečnejša ura dneva, pravi svetli in visoki in zaskrbljeni in snohodi obraz. To je strašen čas, ta čas malo pred enajsto. Najbolj neumen čas. Neznanske stvari se dogajajo ob tem času povsod po svetu. Ob tem času so zidovi na zahodni strani mesta vlažni in temni, vsi zidovi vsa mesta. Ob tem času se dviguje težak dim, nebo pritiska navzdol ob zemljo in ob ljudi. Ob tem času se vdihuje vonj po surovem mesu. Se tipa po žlebovih. Se gre v Ljubljano. Se izpridijo roke. Se odmakne noga. Zaškripa sneg. Se napnejo mišice in žilice v očeh. Jim dajo vetra. Se premakne. Tudi slika na steni. Od prepiha. Nemara pa tudi zato, ker je kdo zadel z ramenom obnjo. Pa je zanihala. Ob tem času se dogajajo neznanske stvari. Ob tem času, ob tem strašnem času zasedajo v vladni palači. Ob tem času dožnjek. Ob tem času cvičati. Ob tem času vse. Ob tem času biti mlad, biti mlad v težkih časih, to se pravi brez mladosti biti mlad, zreti starega sveta propad, skrivati premnogo nad, to se pravi biti mlad. Ob tem času si planejo v naročje, ista čustva se porodijo povsod po svetu. Končno točko in kaj onkraj nje. Ob tem času neznanske stvari. Ob tem času si odpne gumb. Ob tem času se premakne, pogleda predse in naprej, seže z roko v žep, polagoma, nekaj potegne, nekaj dvigne, nese k ustom, žveči, žveči, gleda nekaj predse, stopi nekaj korakov, nekaj korakov naprej, nekaj korakov nazaj, sede na stol. Komaj diha. Medtem ko žveči komaj diha, glasno diha, zdaj skozi nos, zdaj piskajoče med hrano, ki jo prežvekuje. Iz globine prihaja to dihanje, ta silni napor, iz daljnih globin, temačnih pokrajin prihaja silno bobnenje in med bobnenjem veliki udarci srca. Ko požira, mu vselej dih za hip zastane, umolkne, utihne zato pa pozneje zadiha bolj sunkovito, toliko glasneje. Ko požira, se dihanja ne sliši. Sliši se goltanje, ko požira ko golta, zapre oči. Z zaprtimi očmi požira.
Deset enainpetdeset. Vlažna soparica. Bila, ja. Ne, polna. Posamezne hude slutnje. Z rano? S kakšno rano? Ne vedel ne. Vdana, najbolj vdana. Britev, kakšna britev, kakšna. Njuhanec med zdihovanjem. Senca koristijo. V zmoti. V zmoti. V zmoti. Nekdo vztraja, moj bog nekdo vztraja v zmoti, saj to je nemogoče, bil je njuhanec ja huda slutnja ja ne pa v zmoti božji strup v krvi v krviposamezhudeslutnjepomota.
Deset šestdeset. Čez obraz se pomika pramen sončne svetlobe. Drobci prahu trepetajo v črti, ki prostor prereže na dvoje. Zrak gre čez kot moraste sanje, nič ne ostane, nič ne spremeni na obrazu, nobene krčevite kretnje ali kaj. Ustne se stisnejo, zobje pa zlagoma hrustljajo tiste reči, ki so jih poprej roke nanosile noter. Bonbone ali kaj.
Deset enainšestdeset. To je zmeda, reče, zmotili ste se, reče, to je popolna zmeda, zamenjali ste, kakšna britev, kakšna britev, kakšno grlo, kakšna topla noč? Kakšna voda, kakšna flaša, kakšne slike? Kakšen Jezus, kakšna britev, kakšna kri?
Deset dvainšestdeset. S kratkimi kocinami poraščene roke se premikajo po kolenih sem ter tja. Prsti grabijo tkanino, jo gubajo, prijemajo za druge prste, kot kakšne kače se ovijajo okrog njih. Roki se zlagoma dvigujeta, najprej ena za njo gre potem še druga. Ko govori, se dvigujeta in padata. Ko sta v zraku zoblikujeta kretnje. Ko sta v zraku brez vsake moči, brez trohice poguma dolbeta v zrak, v skrajno omejenem prostoru se gibljeta. Sedaj se pomikata ob telesu navzgor, sežeta v žepe suknjiča. Najprej odmakneta poklopce, obe na popolnoma enak način, tako, da prsti poklopec poprimejo, ga vzdignejo in grejo noter. Za njimi grejo dlani in roke skoraj do komolcev. Pobrskata po žepih, za trenutek obmirujeta. Roki mirujeta v žepih suknjiča, ko govori. Znenada suneta navzgor, da v žepih zažvenketa drobiž ali kaj takega, vsekakor močno zažvenketa, ko suneta navzgor, ko se prsti stisnejo v pesti. Pesti butajo ob prsi, roke se lomijo v komolcih, gornji del je nepremičen, spodnji pa se premika naprej in nazaj, tako, da pesti butajo ob prsi, da se glas rahlja, da začne kašljati. Pesti se razklenejo, pomaknejo se gor, še više, h glavi, k lasem, razprejo se in se stisnejo v lase. Na takšne kupčke grabijo lase. Kot bi jih hotele izruvati ali morda uravnati pa tega ne storijo in se pomikajo navzdol. Kupčke pustijo tako smešno sprijete, kot bi razburkano morje obstalo, tako štrlijo navzgor in na vse strani. Gornji del života je premaknjen iz osi, povsem naprej se nagiba, roke pa krilijo, da ga še bolj nesejo naprej, dokler ni teža povsem prenesena v to smer. Zato se telo pomakne naprej in gor, zadnjica se odlepi od stola, vse skupaj se pomika naprej in gor. Noge se opotečejo, nerade nosijo tako prevešeno težo telesa, ki se sicer zravnava, vendar prepozno, kajti noge se opotekajo proti široki mizi, proti naočnikom, ki jih prsti drgnejo s kožnato krpico, proti širokim obrazom, kravati, papirjem, pisalnemu stroju in predse bolščečim očem. Trebuh se nasloni na mizo, ostra deska reže v mehko gmoto tako, da celo telo sloni na deski. Zlagoma se umakne počasi se odlepi šele tedaj, ko roke začnejo biti po papirjih, po svinčniku, penkalu in naočnikih. Zamaščeni prsti se previdno umaknejo in zlezejo nekam za suknjič, kjer začutijo mehko toploto oblega telesa. Potem se trebuh umakne, telo se nagne nazaj, roke pa vse te reči zaženejo v zrak, da dolgo plavajo po prostoru, po širni dvorani. Dvignjene roke, nazaj nagnjeno telo in glava z razprtimi očmi sledijo njihovemu letu, dokler ne začne vse skupaj nihati in se vrteti. Trup, roke, noge, kolena klecnejo, usta pa so razprta, kot takšen zadržan krik. Deset sedeminšestdeset. Nabrekle veke enakomerno utripajo, pogled pa se v presledkih, ki bi jim težko pripisali kakšno zakonitost uperja v razne točke po dvorani. Zamaščeni prsti brez prave volje spravljajo v red papirje in se medtem pridno sprehajajo od predmeta do predmeta na širni mizi, kakor bi se hoteli za vsakega posebej prepričati, če je pritrjen na svoj prostor, če je vsak trenutek na razpolago. Zdaj se ustne razprejo in začuda so zobje zopet trdno sklenjeni kakor že prenekaterikrat ta dan. Zobje so sklenjeni, ko skoznje prihaja rezek glas. Jasen zvok gre skozi pomirjeno in sključeno postavo na stolu, nobenega sledu ne pušča na njej, nobene opazne spremembe, ko gre skoznjo, skozi razne predmete in ljudi razvrščene za njo do vrat in kajpada proti oknom, proti ulici, proti vrvenju tam zunaj, med zidove in vlažne stene. Deset sedemdeset. Torej, kakšna noč je bila? In potem, kaj je bilo potem? Predvsem pa: kje je bila britev? Je bila na polici? Je zmeraj na polici? Zakaj je bila na polici? Torej? In tiho? Je tišina zvenela kot školjka? Kako zveni školjka? Je igral radio? Kaj so oddajali? Kakšno glasbo? So prsti sami segli po britev? Kateri prsti? Sta bila to palec in kazalec? Zakaj ne cela roka? Je bila dlan? Je bila dlan vlažna? Zakaj samo dva prsta? Kaj pa črepinje? Na tleh so bile črepinje. So bile? Kaj je bilo na tleh? Je bila razbita steklenica? Kdo je razbil steklenico? Kakšni lasje? Kakšna jeza? Kakšen bes, kje je bila ženska, stara ženska? Kakšna ženska, kakšen smrad? Po kakšni postelji je smrdela? Je stara ženska smrdela? Ste ji preprezali vrat, da je hropla, ja hropla, ker je smrdela? Po kakšni postelji? Po čem je torej smrdela postelja? Po urinu, po spermi, po krvi, po starosti, po čem? Prav, je bila mokra od sperme? Je bila strjena sperma? Katera roka je držala britev? Katera? Leva, desna leva? Kaj je počela desna roka? Je leva tolkla glavo ob tla? Kje so bila kolena? Na trebuhu eno koleno? In drago koleno? Med nogami, ja? Med nogami drago koleno? Kolikokrat je leva roka udarila? Kolikokrat je leva roka vlekla za lase, kolikokrat tolkla, kolikokrat stiskala, kolikokrat je leva roka? Kolikokrat je desna zamahnila nad grlom? Visoko nad grlom? Tik nad grlom? Se je britev dotaknila kože? Kakšne so bile oči stare gospe? So bile izbuljene oči? So bile preplašene oči? So bile žilice v očeh? So bili piskri na štedilniku? So bili oblaki na nebu? Se je pripravljalo k dežju? Je bila jasna noč? Je pritiskalo k tlom? Je stiskalo sence? Je bila jasna noč? Je bila topla noč, je bilo toplo? Koliko piskrov je bilo na stropu? Je bila vlaga? Je strop puščal?
Deset osemdeset. Kotički ustnic grejo nalahno navzdol, tudi glava gre dol, lasje se vsujejo na čelo in povsem zakrijejo oči. Celi šopi sprijetih in bržkone neopranih las visijo čez obraz, da se dvignejo, ko našobi spodnjo ustnico v takšen lijak in pihne gor. Potem se glava nagne nazaj, zlagoma se dvigne in lasje kar ostanejo razvrščeni po celem belem obrazu. Ko se skloni globoko, ko se skoraj s čelom dotakne kolen lasje visijo takole v praznem prostoru. Najmanjša sapica ne zapihlja, nič takega se ne zgodi, da bi se lasje premaknili. Zato je toliko bolj nenadejano ker glava silovito sune gor, da se lasje zopet lepo poležejo in je od zadaj videti lepo vležane, skoroda počesane in urejene svetle lase. Oči zrejo proti oknom, proti cmeravi svetlobi, ki prihaja skoznje. Glava pa sedaj sunkovito odkimava in nekaj mrmra. Tak čuden glas prihaja ven kot bi spodaj hrumeč klokotal kak potok. Tak enoličen hrup nekje od spodaj.
Deset dvainosemdeset. Je opna takoj počila? Je šla britev skozi kožo? Se je ustavila ob jabolku? Ob tisti trdni stvari v grlu? Se je tam ustavila? Je šla dalje? Kako daleč je šla? Kako globoko je šla britev? Je smrdelo, pa čem je smrdelo? Je bil vrat prerezan, da je hropla, je hropla skozi tisto luknjo, ker je smrdela? Je hropla, kako je hropla? Je piskalo skozi odprtino, ki jo je napravila britev? Je dihala skozi luknjo? Kakšen zvok je bil to? Kakšen zvok je bil to? Je dihala? Pojoč, piskajoč, cvileč, gromovit, javkajoč, hrumeč, cvičeč, ječeč? Kakšen zvok je prihajal skozi odprto grlo? Kako je hropla, moj bog, kako je hropla, kako je dihala skozi tisto luknjo?
Deset devetdeset. Noga se odlepi od tal, počasi se dviguje, vendar ostaja ves čas skrčena. Premakne se proti desni in se kar takole skrčena, niti za trenutek ne spremeni svojega položaja, kar skrčena se položi čez drago nogo. Spodaj zaniha, potem pa ostane čisto pri miru. Vsaj toliko časa, dokler se spodnja noga ne prestavi v udobnejši položaj. Tedaj zgornja zaniha. Deset devetdeset. Kdo je obrisal britev? Kdo je obrisal britev v časopisni papir? Kdo je potem mirno legel in zaspal? Je to zmota, more to biti zmota? Je mogel spati, ko je spodaj hroplo? Sto. Pri velikem oknu pa nekaj zaškrobota, da se oči ozrejo gor, vendar le za trenutek.
