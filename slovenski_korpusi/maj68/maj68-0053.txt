Na dnu vseh ulic prevelikih mest, dežju svetlobe, kalnih pogledov nemira, najetih teles in zlorabe naučenih psov, ubijanja na stopnišču hitrih let, iščem tuje podobe lepih besed. V sotočju podob se rišejo črte strasti in zavestnih načel, umiranje in rojstva goljufane časti in človeških idej.
Utopljeni v vseh urah molčanja ob pretežkih kletvah v pramisel ujeti, v preštetih urah kupljenih noči smo stisnili v pesti prepotene strasti dekleta z dna poslednje ulice mest, v strmih obalah potreb stoletja, ko je beseda premalo za resnico in dejanje preveč za laž, ko boleča izpoved vina razbija žalost v smeh in odveč je odmev včerajšnjih sanj in bežanja.
Mladost so napolnila tudi leta, da sem te srečal in vzel obraz v utrujene oči jutra, da sem verjel v slepo darovanje, spočeto v kamnitih mislih cest ob bregovih akacije.
