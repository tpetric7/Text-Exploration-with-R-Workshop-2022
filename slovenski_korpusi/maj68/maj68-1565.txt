V velikem stenskem ogledalu, ki je segalo od tal do stropa, je stal nag človek. Bil je visok in suh. Gležnji, kolena, kolki, rebra in ključnice so mu silili iz kože, kot da jo hočejo predreti. Kosti rok in nog so bile spotegnjene v neskončno dolžino, čeprav niso bile rahitične. Obraz je bil suh kot telo, a ne star, saj na njem ni bilo nobenih kožnih gub, in oči, ki so mrzlo modre gledale iz njega, so bile mladeniške. Koža je bila gladko in enakomerno napeta čez telo, brez dlak, samo tu in tam je iz nje cvetelo materino znamenje ali droben mozoljček. Kar je bilo na tem telesu suho, je bilo ogrodje, ki je dolgo in tanko ožilo mladeničevo postavo od gležnjev do temena. Oči so gledale iz ogledala v postavo pred njim, kot da ne opazujejo ničesar, vendar so opazovale svojega lastnika, ker so svetle modre zenice počasi potovale po očesni belini gor in dol; gor do vrha razmršenih dolgih las, in dol do izbočenih kolen in zvrnjenih stopal.
Nekaj časa je mirno stal, da je bil podoben sliki, ki visi na steni. Potem je začel delati počasne kretnje z rokami in se nekoliko nagnil na stran, vendar ne toliko, da bi bilo videti, kot da se podira. Dolgi spolni ud mu je zamahedral med bedri sem in tja. Lase, ki so segali do ramen in čez, je vrgel vznak in za hip odkril čelo z velikim materinim znamenjem na sredi. Tedaj je premikanje telesa spremenilo zorni kot luči, ki ga je osvetljevala, in na gladkih, ploskih prsih se mu je zasvetil obesek na zlati verižici. Zanihal je v nasprotni smeri kot spolni ud. Lasje so se vsuli nazaj čez čelo in pokrili materino znamenje in štrleča ušesa. Zdaj se je premikal ves fant, sklepi so se upogibali in tanke mišice so vlekle dolge kosti sem in tja kot krake žerjava. Pri tem je njegov obraz miroval, kot bi bil iz trdne snovi, nos, usta in ličnice so bili negibni, utripale so le oči, da so se čistile prašnih zračnih delcev.
Fant se je sklonil in dvignil spodnjice s tal. Z obema rokama si jih je podržal pred sabo v višini glavice uda in stopil vanje najprej z eno, potem še z drugo nogo. Pri tem ni odmaknil pogleda od ogledala. Povlekel je spodnjice navzgor do kolkov, in ko je prišel njihov zgornji rob do pasu, jih je spustil. Beli trikotnik je prekril ud.
Potem se je obrnil v pasu, ne da bi premaknil noge, in vzel s postelje, ki je bila tik za njim, srajco z rožastim vzorcem. Ker niso bili vsi gumbi odpeti, jo je dvignil nad glavo, zlezel z rokami v rokave in se zvil vanjo. Zapel je preostale gumbe, razen zgornjega, in se sklonil k tlom, kjer so ležale nogavice. Obul je eno za drugo, tako da je stal vsakič na eni nogi, ne da bi se zamajal. Nato se je spet zvil v pasu, ampak v nasprotno smer kot prej, in vzel s postelje rdeče žametne hlače. Ponesel si jih je predse in stopil vanje. Ko jih je potegnil nase, se je izkazalo, da so zelo ozke in se na njih jasno riše relief spolnega uda. Širok usnjen pas je imel zaponko iz kosti v podobi orientalske maske.
Šele tedaj je fant stopil iz ogledala. V njem je ostala samo postelja in del bližnje stene, prelepljene s slikami iz modnih in pop revij. Ogledalo je ostalo prazno, napolnil pa se je drugi del sobe, kjer se je zdaj premikal mladenič. Če je stal kjerkoli izven ogledala, je bila soba majhna kot jetniška celica, le če se je postavil pred ogledalo, je bila videti večja, ker se je podvojila z lažno ogledalno prostornino.
Z mize je vzel več nizov obeskov in verižic. Imel je niz jabolčnih pešk, niz majhnih školjk, niz koščenih podobic in niz živalskih zob (pasjih in govejih). Potem je imel verižico iz pozlačene kovine, eno iz bronastih ploščic in kito iz morske trave. Vrnil se je pred ogledalo in si obešal nize in verižice po vrsti okrog vratu. Sem in tja je katero spet snel, da si jih je ogledal v drugi kombinaciji; vendar je nazadnje pustil vse na sebi. Nato je vzel iz žepa glavnik z redkimi zobmi in si ga pri temenu zasadil v lase ter ga vlekel skozi glavo do lasnih končičev nekje pod rameni. Od tam ga je vrnil na teme, ga ponovno zasadil v lase in vlekel do lasnih končičev. To je ponavljal, dokler niso bili lasje razvozlani, gladki in so dobili nekoliko leska. Tedaj si jih je nad čelom podčesal, natopiral, tako da je bilo čelo skrito pod njimi skoraj do obrvi.
Oblekel je črn dopetni plašč. Nekaj verižic je ostalo znotraj, druge je potegnil izpod ovratnika in jih spustil čez plašč, ki mu je tudi nekoliko privihal ovratnik. Večkrat je stresel z glavo, da je osvobodil lase, ki so ostali pod njim.
Po lesenih stopnicah se je spustil iz hiše do pločnika in zakorakal po njem, ne da bi gledal okrog sebe. Nekoliko nagnjena postava se je prikazovala v temnejših izložbenih oknih in se utrinjala v zidove med njimi. Zadnji rob plašča ga je tolkel po nogah, ki so ga odbijale, da je zaplahutal v zrak. In spet padel na noge. Noge so ga spet vrgle v zrak, zrak ga je zvrtinčil in položil nazaj na noge. Noge so strigle korake.
Na koncu ene od ulic, po katerih je šel fant, je stal drug človek drugega spola. Obrnjena je bila s stranjo proti njemu, z obrazom k cesti, ki je šla tik mimo njenih stopal. Roke je držala v žepih in na tisti, ki je bila obrnjena proti fantovemu prihajanju, ji je visela torbica v obliki kovčka. Plašč je bil iz rjavega usnja, prav tako škornji, vmes pa vidni del črnih mrežastih nogavic. Lasje, iste barve kot usnje, so se spuščali daleč čez rame in skrivali profil, pa tudi od spredaj so puščali zunaj samo malo obraza. Tik za ušesi je izpod njih prihajal rdeč trak, pravzaprav umetna, tanka kita, ki je šla čez sredo čela na drugo stran nad drugim ušesom. Pod spodnjo čeljustjo je sililo izpod plašča nekaj verižic in rdeča ruta, ki je bila zrahljana naprej navzven in vidna od strani.
Nenadoma se je obrnila proti prihodu fanta, ki je bil že čisto blizu in je še vedno prihajal. Zagledala ga je sredi objektiva. Njen obraz je bil lep in strogo oster, poudarjen na očeh, ki so jih zgoraj obrobljale dolge umetne trepalnice in spodaj črn tuš. Nos je bil koničast, ustnice tanke, puder na koži bled. Fant se je približal do srečanja.
»Zamudil si,« je rekla. Fant je skomignil z rameni in jo prijel pod komolcem ter spravil oba v gibanje v smeri, ki jo je takoj določil.
»K Blažu greva, ker sem mu nesel tvoje blago,« je rekel med hojo.
»Prav,« je odgovorila.
Do Blaža je bilo le nekaj korakov in nekaj ovinkov. Ustavila sta se pred zelenimi lesenimi vrati, v katera je bilo vdelano okno iz motnega stekla z napisom BLAŽ – MODNI KROJAČ. Vrata so bila priprta in fant jih je odrinil in šel noter, dekle za njim. Iz lesenih, neravnih tal je rasel stol, iz stola telo, iz telesa glava, v glavi je bil Blaž, hrom in skoraj slep. Okrog glave je imel robec, ki mu je zakrival eno oko, ker mu je iz njega tekel gnoj. Veliko, debelo telo je bilo poveznjeno čez stol in kratke, neuporabne noge so kot tuji predmeti ležale položene čez zaboj z žagovino.
Blaž se je obrnil, kolikor mu je dopuščal zamaščeni vrat, in je razširil prosto in uporabno, ampak vseeno rdeče oko.
»Vidva sta!« je rekel.
»Prišla sva, da mi vzamete mere in da povem, kako naredite,« je rekla dekle.
»Seveda. Kje je meter … tu. Odložite plašč. Kakšno je danes vreme? Nikoli nimam pojma o vremenu, ker ne morem ven. Nobenih pripomočkov za hojo nimam. No, če pada dež, že vem, da je dež, ker ga slišim. Ampak ali je sonce, ali so oblaki? Velik revček sem, predstavljati si ne moreta, kako velik.«
Dekle si je odpela plašč. Razprl se je in odkril pod sabo kratko rdeče krilce, polno majhnih, ampak okroglih bokov in stegen; belo čipkasto srajco, ovešeno z verižicami in fetišem v obliki hudobne bakrene glave. Zlezla je iz plašča in ga spustila na stol, poln krojaške ropotije. Poveznil se je na stare cunje, zakrpane kose blaga, odtrgane rokave in stare počene gumbe kot gosposki usnjen ptič. Blaž je stegnil debelo roko, v kateri je držal metrski trak.
»Potem bom imel za vaju eno prošnjo,« je rekel, »ampak šele potem. Vesta, vajin stari Blaž je velik revček. Cukreno bolezen imam, oko me boli in hodil nisem že … že dvaintrideset let! No, doktorji so rekli, da bom mogoče še kdaj hodil, če grem na zdravljenje. Rekli so, da me bodo pozdravili s trapijo ali teparijo … ali terapijo, saj ne vem, kako se pravi. Ampak to bo trajalo mesece. Vidva nimata skrbi z zdravjem, ali ne? Mlada sta, kaj hočemo. Hvala bogu! Zame je tako že prepozno. Če mi pozdravijo cukreno bolezen, bom zadovoljen. Ali se reče cukrena bolezen, če je preveč sladkorja v telesu? No, cukrena, crkvena, crknjena bolezen, saj je vseeno. S srcem je tudi slabo. Zdravniki so rekli, da imam široko srce, v očesu pa pesek. Zato mi srce peša, ker je preširoko, in iz očesa teče gnoj, ker so mi metali pesek v oči, ha, ha!« Medtem je ovijal metrski trak okrog bokov in približal debelo oko številki, ki jo je trak pokazal. »Stopi malo bliže,« je rekel in dvignil roki do njenih prsi. Dekle jih je napela k Blaževi glavi. Njegove stare roke so plezale okrog njih in vlekle za sabo trak kot dva stara, onemogla planinca po mladi gori.
»Majhno, ampak luštno,« se je zahehetal Blaž z očesom proti fantu. Fant se je prestopil in naredil z roko kretnjo, ki ni ničesar pomenila, njegov obraz pa je ostal brez besede.
»Iz svile napravite tuniko, iz teksona pa obleko,« je rekla dekle, ko so se krojačeve roke vrnile v svojo ravnino, »napravite visok okrogel ovratnik, zadaj zadrgo, krilo petindvajset centimetrov nad koleni, torej čisto kratko. Kdaj naj pridem pomerit?«
»Pridita čez pet dni. No, če bom mogel, bom napravil prej. Recimo čez tri dni? Zdaj pa imam tisto prošnjo. Bi šla zame po dva deci florjana v sosednji bife? Dam vama stekleničko in denar. Nista huda? Se vama mudi? Saj je takoj tu zraven.«
Dekle je vzela stekleničko in denar iz Blaževih rok.
»Saj vam vedno prineseva, ali ne?« je rekla.
»Seveda, vedno. Ko bi imel vedno zraven sebe tako zlato punčko! Jaz pa sem v glavnem sam v življenju. No, včasih pride kak prijatelj ali prijateljica, ampak to so same stare babe in stari dedci. Ne kot vi!«
Potegnila je plašč z ropotije in ovila svoje majhno in okroglo v debelo usnje. Pogledala je fanta in mu pomignila z glavo, naj gre z njo. Šla sta iz delavnice, drug za drugim, do bližnjega bifeja. Stala sta vštric pred blagajno in gledala Blažev drobiž, ki ga je požrla železna škatla. Nesla sta blok natakarici za točilno mizo in dobila florjan v stekleničko, ki je ni pred tem nihče umil. Vrnila sta se k Blažu in dekle je postavila stekleničko predenj. Medtem ko je govoril in se zahvaljeval, so njune štiri oči gledale svetlikanje preostalih kovancev na mizi.
»Najlepša hvala. Nisem vedel, ali bo moj prijatelj Lojze nocoj prišel, zato sem vaju prosil za uslugo. Pravijo, da florjan ne škodi cukreni bolezni. Moja nečakinja Mara, ki skrbi zame, pride pozno in ne more več v bife, ker ga ob osmih zaprejo. Blaž, Blaž, zdraviti se bo treba! V bolnišnico bomo šli. To bo pa stalo, le kdo bo plačal? Pa delati ne bom mogel. Za vaju bom seveda naredil že prej. Če enkrat začnem šivati, naredim do konca v eni sapi.«
»Na svidenje,« je rekel fant.
»Čez tri dni,« je rekla dekle. Odšla sta iz delavnice in pustila vrata priprta, kot so bila ob prihodu. Fant je naredil tri korake in se ozrl v zelena vrata. Brž se je odvrtel iz obrata in zakoračil naprej. Tudi punca je pogledala nazaj v razpoko med zelenim okvirom vrat in vratnim krilom. Pogled je bil tako kratek, da sta napis BLAŽ – MODNI KROJAČ in okrogla medeninasta kljuka skočila drug v drugega in se zmešala med sabo v črke in medeninaste bunke. Toda to je bil le hip njenega pogleda. Takoj ko je vrnila glavo v svojo smer, sta napis in kljuka skočila vsaksebi. Razpoka priprtih vrat pa je spuščala iz sebe vonj in mrak krojačeve delavnice.
»Kam greva zdaj?« je vprašal fant.
»Lahko k meni domov. Mojih ni,« je odgovorila punca.
»Prav.« Namesto po isti ulici naprej, sta zavila vstran. Potem po dolgi prometni vpadnici, polni avtomobilov. Od tam v miren predel mesta, med vrtove z vilami, na neasfaltirane predmestne ulice, mimo drogov z zakotnimi cestnimi svetilkami in ob ograjah, izza katerih so lajali psi, po visečih, podrtih pločnikih, čez kanale in čez železniško progo. Obstala sta pred vrati velike vile. Dekle je odklenila, stopila sta skoz, šla čez del vrta do hiše, tam je spet odklenila vrata in jih odprla za vstop. Fant jo je prijel z dolgimi prsti za tilnik in jo vodil pred sabo po znanih hodnikih in stopnicah.
»Zagotovo nihče ne pride?« je rekel fant na koncu poti, pred vrati, ki so se odpirala pod njeno roko.
»Seveda. Odpeljali so se.«
»Kam?«
»Ne vem. Nekam na deželo. Najbrž tja, kjer je oče partizanil. Neprestano sili vso družino, da hodi z njim tja. Jaz seveda ne.«
»Imaš cigarete?«
Pokimala je in mu dala zavojček. Fant ga je takoj odprl, dal cigareto v usta in prižgal. Pol dima je požrl, pol spustil v sobo. Hkrati je lezel iz dolgega plašča in ga polagal na neko naslonjalo. Dekle je bilo v tem že pred njim, že v srajci z obeski, v krilcu, polnem majhnega in okroglega. Fant je sedel na posteljo, ne da bi enkrat samkrat dal cigareto iz ust, in pepel je kmalu padel na tla. Zbral je obeske in verižice v prijem roke in jih potegnil z ramen na omarico. Eden je celo padel na tla, a ga ni sklenil pobrati. Zdaj si je tudi ona prižgala cigareto in vlekla dim iz tobaka, a vmes odpenjala bluzo in snemala svoje verižice.
»Res ne bo nihče prišel?« je ponovil fant.
»Če rečem, da ne. In kaj potem? Nihče ne gleda v mojo sobo. Oni životarijo spodaj.«
»Prav.« Lupil je ozke hlače s telesa in jih polagal na preprogo ob postelji. Na drugi strani je padlo krilo. Iz sredine pod posteljo bi bilo videti oboje v isti višini in različni smeri gledanja.
Fant je legel v spodnjih hlačah od vzglavja do vznožja postelje, z glavo blizu roba, s stopali skoraj čez spodnji rob. Ležal je na hrbtu in počival, vmes pa vlekel tobak, ki ga je otresal na tla, da se ne bi z njim spekel po prsih. Dekle se je pridružilo ležanju, golo, toplo, mehko. Njemu je tobak prej dogorel, ker je prej prižgal, zato jo je nekaj časa gledal, sloneč z glavo na roki, dokler ni tudi iz njene cigarete odšel zadnji dim. Tedaj se je potegnil proti dekletu in šel z desno roko čez, levo pa je potegnil spod. Tako je storil tudi z desno nogo, levo pa je pustil na isti strani. Dekle je zbrala njegove spodnje hlače v roko in jih potegnila s kolkov do višine kolen, naprej pa jih je on sam s trzljaji nog spustil do gležnjev in jih sunil na odejo. Začelo je gibanje, ki se mu je šele čez nekaj trenutkov pridružila dekle, ko je prenesel svoje valovanje nanjo in ju združil. Obraza sta bila drug ob drugem, eden je s svojimi očmi videl tkanino blazine, drugi vzorec na stropu in kos lestenca. Tudi sliko, kadar je glava trznila vstran, in omarico ali rob vrat in okno. Soba je zgubila nepremičnost, zanihala je in se zibala s stenami okrog njiju in nad njima ter ju spremenila v mirujoče središče; onadva sta le ležala drug na drugem. Skoraj do konca; tedaj se je gibanje sobe vrnilo na telesi, ju ponovno pognalo v valovanje, samo pa se utrdilo v mirovanje sten, stropa, gradbenega materiala, nadstropij, temeljev. Vendarle sta se premikala onadva in ne soba, zato sta potem sopihala in si takoj začela sušiti grlo s tobakom. Fant je znal spuščati kolobarčke in je to delal, ampak dekle jim ni sledila z očmi. Ležala je na hrbtu s poveznjenimi prsmi in dihala dim. Tedaj je rekel fant:
»BELE MASKE imajo nocoj koncert.«
Nekaj minut je bilo vse tiho. Potem je dekle odgovorila:
»Prav.«
Najprej je vstala ona. S počasnimi gibi si je vračala obleko nase, ne da bi spustila cigareto iz ust. Fant se je stegnil s postelje z vsemi svojimi dolgimi udi in porabil nekaj časa, da je našel spodnje hlače, ki so se stisnile v vdolbino med jogijem in posteljnim robom. Potegnil si jih je na telo in nekoliko osušil dolgi, malo mokri ud ob njih. Dekle je medtem že vlekla nase črn puli, ki ga je vzela iz omare, polne modnega nereda, in obešala verižice okrog vratu. Fant ji je sledil s svojimi verižicami in trakovi. Tedaj je iz zunanjosti prodrl v sobo ropot avtomobilskega motorja in pogovor ljudi.
»Naši so. Pohiti,« je rekla dekle.
Fant je komaj za spoznanje hitreje premaknil ude. Končno so bili prevlečeni s tekstilom. Postavil se je pred ogledalo in vlekel glavnik skozi lase. Iz dekletove torbice si je vzel tubo s tekočim pudrom in si z njim premazal nekoliko zardeli obraz. Po tem je postal zelo bled in zelo nepremičen. Niti z ustnicami ni trznil, niti nosnic ni napel, le oči so se s samogibnim tripanjem čistile prašnih delcev.
Oblekla sta plašča in se spustila iz nadstropja.
»Otroka moja,« je rekla gospa in se za nekaj sekund obesila na dekle.
»Bili smo v krajih, kjer sem se boril,« je rekel gospod, zelo rdečeličen in smrdeč po vinu.
»Očka je obiskal svoje prijatelje. Malo smo se ga napili,« je rekla gospa.
»Kaj pa sta vidva počela ves dan?« je rekla mamina sestra.
»Bila sva malo naokrog,« je rekla dekle, »in zdaj greva v kino.«
»Pustita no kino pri miru,« je rekla mama, »raje ostanita vsaj enkrat z nami doma. Gledali bomo televizijo.«
»Ne, midva greva. Imava že vstopnice za kino,« je rekla dekle in se umikala proti vratom. Fant je šel počasi za njo. Dekle je naredila utrujen in prazen zamah z roko: »Zdravo, mama.« Fant se je rahlo sklonil, hoteč s tem nakazati pozdrav. Lasje so mu padli na obraz in ga vsega prekrili. Močno je sunil z glavo vznak in lasje so se prelili nazaj čez rame, njemu pa je posijala v obraz neonska luč stopnišča, da je postal bel kot maska iz mavca. Obrnila sta telesi od hiše, obšla veliki črni avto, ki je stal na stezi, in zbežala iz hiše s počasnimi, lenimi koraki.
Ujel ju je mrak in veter jima je nategoval lase in dvigal robove plaščev, da sta bila podobna dvema racajočima pingvinoma. Šla sta čez mesto na grič, kjer je bila velika plesna dvorana. Pred slepečim neonskim vhodom je trzala črna lisa, ki se je razpotegnila, ko sta prišla bliže, in se raztrgala v množico ljudi.
»Jaz nimam denarja,« je rekel fant. Dekle ni odgovorila, ampak se je postavila v vrsto pred blagajno. Fant je stal zraven nje z rokami, togo napetimi ob telesu, in dihal skozi cigareto. Vrsta je lezla. se trgala, vijugala, se dopolnjevala z vrinki, se zibala in pomikala naprej počasi in cvileče. Piskajoči pubertetniški glasovi so hropli vsevprek.
Dekle je dosegla blagajniško okence in dobila vstopnici. »Drage so,« je rekla, fant pa ji je gledal čez ramo v smeri vhoda v dvorano. Prijel jo je s prsti okoli komolcev in jo potiskal pred sabo naprej skozi mozoljaste, krakajoče obraze. Vstopila sta v razbijajočo temo, ki jo je na skrajnem koncu prebijala hitra, v kvadratu utripajoča, vsebarvna, mehurčasta svetloba. Pozneje, ko so se oči navadile, so iz svetlobne projekcije izstopili dolgi suhi ljudje s kitarami, politi s svetlobo kot s tekočimi barvami. Hrumenje se je izoblikovalo v ritem in pesem. Na široki ploščadi pod osebami, od katerih se je širila glasba, je nihala nerazločna mračna živa gmota, ki jo je tu in tam obrizgnil curek barvne projekcije. Pesem je bila po vsej dvorani; vsa dvorana je bila zvok. Skozi zvok se je previjal moder cigaretni dim, tu in tam, in rdeče koničke so svetile različno vsaksebi kot majhni kresni ognjički. Pod barvnim platnom je del množice posnemal pesem z gibi teles, oblek, različno dolgih las.
Fant je komaj zaznavno trznil z nosnicami. Dekle je naredila hiter pogled proti njemu, nenadoma oživel, dinamičen pogled, ki ga je zadel naravnost v oči. Nadaljevala sta pot skozi tovariše v predel, kjer so predelovali ritem v kretnje, in se vključila. Fant je držal roke od sebe in obračal dlani zdaj gor, zdaj dol; upogibal se je v pasu na stran in mehčal kolena v spiralno vrtenje. Dekle je razgibala obraz; sunkovito je menjala smer pogleda, naslonila bradico zdaj na desno, zdaj na levo ramo, vrgla lase nazaj, si jih spustila na stran, jih s sunkom glave razpršila v zrak. Roki je sklenila pred seboj in jih usmerjala v nasprotno stran kot telo. Bila sta pod odsevom projekcije, pegasta, kockasta, lisasta, progasta, zdrizasta, karirasta, pikčasta, prepolovljena, zatemnjena, bela, krvava, zelena, mokra, tekoča. Projekcija je prenehala, onadva sta izginila.
Pozneje sta šla sedet na najvišjo stopnico tribune. Vse je bilo pod njima, zoženo v dolg hodnik, na koncu katerega je v belem bleščečem kvadratu poskakovalo šest Ostržkov, dolgih, nesimetričnih, prepognjenih od različnih kotov luči, ki je bliskala zdaj z enega, zdaj z drugega konca nanje in jih lomila v pretegnjene polovice, v dvanajst plešočih marionet.
Čez nekaj časa sta odšla. Grom je odtekel iz ušes kot voda, ki zbrbota v odprt odtok. Zaplavala sta v tišino mestnih glasov, drug zraven drugega, tako da sta se dotikala le tu in tam z materialom oblačil. Nekaj časa sta šla molče, potem je rekel fant:
»Zdaj greva k meni domov.«
»Prav,« je rekla ona.
»Boš lahko ostala čez noč?«
»Zakaj sprašuješ? Seveda.«
Vzpela sta se po lesenih stopnicah daleč navzgor, skozi hodnik, ki je bil ozek kot rudniški jašek in razsvetljen le z lučmi od zunaj, s ceste. Lesene deske so škripale tarnajoče stare glasove betežne hiše. Fant je odprl vrata in vžgal mlečno luč v ozko sobo, potem sta stopila korak naprej in sta bila v sredini. Prestopila sta v veliko ogledalo in se gledala iz njega, kako se gibljeta, kako se slačita, kako postajata naga. Legla sta na spodnji rob ogledala in se nekoliko vdrla vanj, tako da sta videla po dolgem prerezana sama sebe. Prižgala sta cigareti in gledala, kako je dim napolnil ozadje ogledala in zavil v oblačke nekatere molčeče obraze na steni. Natančno pred očmi Jean Shrimpton se je naredil kolobarček in ji počasi legel na prsi, potem je zdrsnil do pasu in pod rob slike, kjer je za hip naredil svetniški sij okrog glave Paula McCartneya in se razblinil. Fant ga je zasledoval s pogledom celo pot, in ko je bilo konec, se je zdrznil in izskočil iz ogledala. Natančno pod sabo je imel pravo, mehko, otipljivo žensko kožo. Začel jo je razpirati, čeprav je dekle ostala v ogledalu; kljub nemirnemu premikanju, ki ga je začel fant, je strmela iz ogledala vase in naprej, v ozadje sobe. Nekaj je našla v tem; ves čas je gledala tja.
Roki je imel položeni na mizo. V ravni črti od njegovega obraza naprej je utripal neonski napis RAB INČILTEVC, kar je s sprednje strani pomenilo CVETLIČNI BAR. Svetlobo v njem je dajala samo mlačna modra luč, ki je potisnila v temo vse temnejše barve in pustila svetlobo le na obrazih in drugih prostih delih kože. Fant je bil izredno suh; robovi obraza so imeli vzdolž sebe sence, ki so ga spreminjale v mračno, modro skico. Med rokama pred sabo je imel kozarec sadnega soka, ki ga je od časa do časa ponesel do glave in izlil vanjo požirek, dva, tri požirke. Ob bledih stenah so bile prislonjene sence deških in dekliških glav, od katerih so se širili zvoki, pokriti z dušečim žametnim ogrinjalom. Fant je izmenično požiral sok in dim in negibno strmel v svetlo vhodno odprtino. V njej so se neprestano menjale postave; vstopale, izstopale, se razgledovale, se nastavljale, oplazile druga drugo, postajale, odhajale. Za vrati je bila oranžna, dišeča cvetličarna. Od časa do časa je objesten vzklik ali oster smeh raztrgal pritajenost glasov, ali pa je vstopila skupina mladoletnikov, ki so se glasno pogovarjali, se zaletavali v mize, naredili gnečo med vrati, si metali opazke in čez nekaj časa nepotešeni odšli skozi oranžno cvetličarno drugam. Njihova hrupna prisotnost je ugasnila, vrnil se je modri mrak in mehki mir.
Fant je večkrat pogledal na uro. Potem je vzel iz žepa kupček drobiža in ga preštel. Nekaj od tega je pustil na mizi, neznatno vrednost je spustil nazaj v žep. Natakarica je pobrala drobiž in oprijela prazen kozarec; fant je ni pogledal. Čakala je novo naročilo. Ko ga ni bilo, je zbrala v pljuča zrak za opomin, ki ga je bila vajena izgovarjati gostom, ker so pogosto sedeli ure in ure ob prazni mizi, toda ta fant je bil vendarle videti nekoliko starejši, zato je spustila pripravljeno sapo mimo glasilk, skrčila obraz v nejevoljo in odšla v oranžni izhod. V njem jo je zamenjala druga ženska postava. Mladenič ni zganil obraza, je pa premaknil roko toliko navzgor in navzven, da jo je dekle opazila in naredila enega, dva tri korake proti njemu, štiri pet in še malo ter sedla zraven fanta.
»Zdravo,« je rekla. Fant je odgovoril isto. »Danes je tri, štiri dni, odkar sva bila pri Blažu. Zdaj greva k njemu.«
»Ničesar ni naredil,« je rekel fant.
»Kako veš?« je vprašala dekle.
»Ne vem, ampak mislim tako. Poznaš ga. Veš, kako nateguje.«
»Nekaj je najbrž naredil.«
»Sicer me pa ne briga. Nimam denarja niti za pijačo.«
»Kaj morem jaz pri tem?« je rekla dekle in pogledala daleč stran. Natakarica se je pojavila med vrati in naredila s pogledom krožno potovanje od stene do stene. Zadel je ob dekletovo dvignjeno roko. »Kaj boš ti?« je vprašala dekle.
»Jaz? Nič,« je rekel fant.
»Oranžni sok s smetano zame,« je naročila. Na nasprotni strani je sedela skupina mladoletnic, ki so imele ob sebi knjige in zvezke, prevezane z jermenčki, in so pile konjak in maraskino. Z njimi je bil mož z dolgo brado in s pipo v ustih, ki je govoril z globokim glasom in se sklanjal zdaj k eni, zdaj k drugi, tako da se jih je skoraj dotikal z brado. Vmes se je vrinila natakarica z oranžnim sokom. Postavila je kozarec na mizo, pa ne pred dekle, ampak nekam daleč na drugi rob, tako da se je morala dekle dvigniti, da ga je dosegla z roko in si ga približala. Medtem ko je prislanjala ustnice ob rob kozarca in srkala iz njega smetano, je fant nosil cigareto v usta in iz ust, opazoval majhno packo na mizi, preskočil na mušico, dokler ni odletela, strmel v napako v lesu, potem na tla, v nogo stola, na katerem je sedel bradati mož in govoril: »Nima smisla, nima smisla …« radovednim in vernim mladoletnicam, pogledal je nazaj v packo, še enkrat v nogo stola in nazadnje v samega bradatega moža, tedaj je zaslišal: »Jaz grem k Blažu.«
Dekle je vstala in stala nekaj trenutkov tik ob fantu, tako da se je površina njenega plašča skoraj dotikala njegovega nosu in oddajala vanj topel, usnjen vonj. Fant se je odločil in vstal. Rasel je ob dekletu navzgor, dohitel njeno višino in jo prehitel ter ustavil glavo visoko nad njenimi lasmi. Ona je naredila prve korake, on pa je šel za njo, najprej z očmi, potem s koraki. Pred sabo je imel okrašeno sivo steno hiše z drage strani ulice, ki mu je prihajala nasproti vzporedno s koraki, ki jih je delal proti njej. Izluščila se je iz izložbenega stekla in dobila svojo pravo nefiltrirano barvo. Hiša se je obračala v nasprotno stran in odhajala nazaj. Šel je z dekletom vštric in za pol koraka zadaj. V en svoj korak je spravil dva njena. Plašč ga je bil po zadnji strani nog.
Približala sta se okrašenim zelenim vratom. Dekle je ovila prste okrog medeninaste bunke in potisnila vrat a noter. Najprej se je razširila razpoka med okvirom in ploskvijo in spustila iz sebe vonj po prašnih cunjah. Potem je dekle prestavila roko z medeninaste bunke na steklo in z razkrečenimi prsti, polnimi prstanov, prekrila ime, ki je bilo zapisano na tistem mestu; najrazličnejše oblike obročkov so pokrile črke BLAŽ in jih napravile skoraj nerazbralne. Vstopila sta v mrak in obstala za Blaževim stolom, tako da ju sprva ni mogel videti zaradi otrplega vratu. Dekle se ga je usmilila in stopila toliko na stran, da jo je lahko videl. »Dober večer,« je rekla.
»Aja, vidva sta,« je rekel krojač, »vidva! To je zelo lepo. Kako sta kaj? S krojačkom Blažem je zelo slabo. Zelo slabo.« Še vedno je imel robec čez eno oko, toda tudi drago se je pomanjšalo, pordečilo in začelo točiti gnojne solze. Noge je imel povite v cunje, razporek hlač si je kdo ve kdaj že pozabil zapreti in mu je iz njega gledal kos ramenih, posvaljkanih spodnjic. V roki je držal kozarec s tekočino, ki je komaj pokrivala dno.
»Ste naredili?« je reklo dekle.
»Z menoj je težko. Ja, nekaj sem naredil. Kroj sem naredil. Težko delam, ker me bolezen zdeluje. Ampak brez skrbi, naredil bom. Ko bi vedela, koliko mladih ljudi sem oblekel! Zmerom sem delal obleke za mlade. Znal sem se prilagoditi novi modi. Ampak zdravje, zdravje. Če se ne pozdravim, bosta vidva mogoče moji zadnji stranki. Zadnji stranki modnega krojača Blaža.«
Fant je skozi naraščajočo temo strmel v krojačevo ropotijo, ki je bila raztresena povsod po delavnici, po mizi, po stolih, po šivalnem stroju, po policah, po nekakšnem zaboju, iz katerega so gledale stare cunje, in po tleh. Nekaj časa je strmel v krojaški meter, ki je ležal pod stolom zvit kot tenka kačica.
»Naredil bom, brez skrbi. Kadar začnem, je hitro narejeno. Samo začeti moram, pa je urejeno. Ampak slabo vidim, to je problem. In ko se zmrači, ne morem do stikala za luč in sem v temi, dokler kdo ne pride in jo prižge. Ponavadi pa zvečer nihče ne pride, razen nečakinje Mare, ki me spravi v posteljo. Če ne bi bilo nje, bi kar sedel tu in se utopil v lastnem dreku. Včasih pa sem bil znan krojač, čeprav nisem hodil. Oblačil sem same mlade ljudi.«
»Kdaj naj spet pridem,« je vprašala dekle.
»Ja – drag teden bo. Potem moram pa v bolnico, saj sem vama pravil. Jetra, cukrena bolezen, trapija, kaj vem, kaj vse bodo počeli z mano. Zdaj imam pa prošnjo za vaju.«
»Da greva po florjan?« je rekla dekle.
»To, to! Revček sem, sam ne morem do bifeja. Odvisen sem od prijaznih ljudi.«
Dekle je dvignila pogled v fantove oči. V delavnici je bilo že tako mračno, da je komaj prodrla do njih. Pogleda pa se nista srečala; fant je strmel v scefrano vrv, ki je ležala na kupu starih, umazanih oblek. Dekle je sledila njegovemu pogledu in se zastrmela v isto stvar. Nato se je obrnila in šla iz delavnice. Fant ji je sledil in šel nekaj metrov za njo. Pri blagajni sta se postavila vštric in dekle je naročila florjan za krojača Blaža. Gledala sta plešoče kovance, srebrne in rjave, ki so potovali čez polico z blagajno, poleteli skozi zrak, se izmenjali z manjšimi in manjvrednimi in poniknili v blagajniški predal, ki se je z zvenom zvončka zaprl za njimi. Fant se je stopil z njimi v kovinsko-krvno kepo, dokler ni bil denarno-blagovni obred končan. Dekle je nosila stekleničko, vrnila sta se k Blažu. Medtem se je skoraj popolnoma stemnilo in premikala sta se po delavnici kot majhen in velik črn škrat. Na stolu pred šivalnim strojem je sedela debela mesna masa, bolezen, gniloba, smrad, črvi, virusi, razpadki. Fant je stegnil roko in stresel iz nje ostanek drobiža pred Blaža, dekle pa je postavila stekleničko predenj. Blaž je odprl predal v mizi šivalnega stroja in s prsti pometal kovance vanj. Fant je videl svetlikajoče krogce, ki so za hip prisijali iz predala, in temne zvitke, prevezane s trakovi.
»Ali bi bil eden od vaju tako prijazen in bi prižgal luč?« je rekel Blaž. Fant je bil bliže stikalu, a se ni premaknil; dekle je bila na dragi strani in bi morala obiti fanta, če bi hotela priti do stikala. Ne eden ne drugi se nista zganila.
»Nič več ne vidim,« je rekel Blaž, »še ust ne morem zadeti s stekleničko. Kje pa sploh je, steklenička? Prosim, če eden od vaju stopi do stikala. Napravita mi luč, napravita luč ubogemu staremu Blažu.«
Fant je pogledal v smeri, kjer je prej videl vrv. Med njim in tistim prostorom je stala dekle in moral bi jo odriniti ali pa jo obiti, da bi vrv videl, kolikor bi jo bilo v temi sploh mogoče opaziti, ne da bi stopil bliže in jo poiskal s prijemom. Zato je obrnil glavo proti stikalu in skozi priprte očesne reže preiskoval temno steno, da bi v njej našel črno piko. Tedaj je začutil, da se je nekaj dotaknilo njegovega lica. Vrv je bila v zraku, premikala se je, se potresavala in zvijala kot kača, pred njegovim obrazom, ob njegovih očeh, v njegovem pogledu. Stegnil je roko k njej in jo ujel. S prsti si jo stisnil ob dlan, medtem pa se je dekletova roka vračala iz višine nazaj k telesu. Prijel jo je z vsako roko na enem koncu in jo navil okoli prstov obeh rok. Stal je tik za krojačem, tako da se je s plaščem dotikal njegovega tilnika, dekle pa malo vstran, ob njegovi levi roki.
Krojač je poskušal obrniti glavo, da bi videl, kje sta mlada prijatelja in zakaj ne prižgeta luči. Toda tisti dan je bil njegov vrat bolj otrpel kot druge dni. Čutil ga je, kot da ima v njem cel hlod, kot da je okovan, kot da raste v kamen. Robec, ki ga je imel okoli glave, tako da mu je zakrival eno oko, mu je zdrsnil navzdol proti spodnjemu obrazu in mu zakril še drugo oko. Fant je dvignil roki z vrvjo nad njegovo glavo in ju spustil na drugi strani v višino vratu, ne da bi se dotaknil krojačeve površine. Blaž ni videl vrvi, ni videl rok, ni videl šivalnega stroja, ni videl stene, ki je bila pred njim dvaintrideset let. Kam je izginila stena? Kam je izginila njena luskinasta površina? Kam je šla svetloba, ki se je dvaintrideset let odbijala od nje v krojačeve oči? Kje so oči?
Rekel je:
»Prosim vaju, napravita mi luč.«
Fant je skrčil komolce. Vrv se je vdrla v kožo in sila rok je pritisnila krojačevo glavo k fantovemu trebuhu. Krojač je zakrilil z rokami, skušal prijeti trup šivalnega stroja, iskal s slepimi prsti nekaj na mizi, dokler ni vtaknil roke pod iglo; tresljaj je podrl ravnotežje pogonskega nihala, ki je spustilo iglo skozi roko in jo pustilo pribito ob mizo. Vrv je prerezala zrak v grlu in Blaž je odšel iz telesa. Prazno je omahnilo nad šivalni stroj.
Fant si je obrisal roko, na katero je kanilo nekaj očesnega gnoja, in odprl predal, v katerem je pričakoval denar. Zgrabil je dva zavitka, ki pa sta bila samo s trakovi prevezane krpe. Nastrgal je kovance z dna in jih spustil v žep svojega dopetnega plašča. Odprl je še druge predale, a v vseh so bile samo šivanke, cunje, gumbi, sukanec.
Obrnil se je k dekletu in ji pogledal v obraz. Moral se je skloniti čisto k njej, ker se je medtem tema zgostila in postala skoraj neprozorna. Stvari v delavnici so ali izginile ali pa spremenile nedolžne dnevne oblike v povečane, grobe, gibljive sence. Dekle je zmignila z rameni, se obrnila k izhodu, odrinila vrata toliko, da je lahko šla skoz, in šla skoz. Fant je zakoračil za njo in zaprl vrata za seboj. Vstopila sta v svetlobo cestnih luči in zvoke živega mesta. Šla sta v smeri njenega doma. Še nedaleč od hiše, v kateri je živel Blaž, sta morala prečkati most, ki je preskakoval hladno, zeleno mestno reko, in tam sta se za trenutek ustavila in se sklonila čez ograjo. Fant je vtaknil roko v žep in potegnil iz njega pest kovancev neznatne vrednosti in vrv. Ponesel je vse skupaj čez ograjo in z rahlim zamahom sunil od sebe. Majhna količina stvari je letela k vodi in utonila v srebrnem svetlikanju. Fant je položil dekletu roko čez rame in šla sta naprej.
