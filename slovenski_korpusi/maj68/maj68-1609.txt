(delovni tekst)
Pismo. Pismonoša prihaja. Skoz arkade, po komaj deset centimetrov širokem pasu hrapavega zelenkastega betona. Če dobro gledaš, vidiš, kako lovi ravnotežje. Niti ne megleno, vendar belkasto jutro. Poštar. Poštar je. Zelenkasta gred pozimi ne drči, če je zdruzgan sneg. In pismonoša je v vseh letnih časih isti povaljani kurirček. Pot ga nese, pa velika torba, mimo štacunic optika in Jugoslovanske loterije, drogerije, Fotomateriala do mlekarne. Tam ima zeleni pašček bifurkacijo. Nabiralnik, velik, lesen, da grejo noter tudi časopisi. Pavel Pavlin dobiva Delo, Komunista, Naše razglede in Rheinischer Merkur. Na nabiralniku s črnim flomastrom PAVLIN.
Pismo. Brez posebno pazljivega roba, napisano s športno, nekoliko razsipno pisavo, takšno, ki vzame več prostora, kot ga resnično potrebuje – z ostrim črnim kemičnim svinčnikom. Splošni videz je vendarle urejen, mož je vajen pisala, sholar, ki so ga trdo prijemali zaradi kaligrafije, pa se je zašlampal ali preprosto predal razkošju čečkarije. Rob uhaja navznoter, kar pomeni anksioznost.
Prispel. Cesto najti – z beganjem. Spet te površne table. Bil po stari navadi prepričan, da je odločilna smer neba. Po nekaj kilometrih … da peljem nazaj proti avtomobilski cesti. Kraj, kjer vprašam za naslov, se imenuje Krošnja ali Krašnja. – To je velikanski grad, se navduši mož z bicikla. V obzorju res odkrijem srednjeveško gmoto, kot trdnjava, rjavkasto peščene barve. Naslov, ki sem mu za petami, pa ni ono v daljavi, temveč solidna baročna hiša. Slučajno sem jo opazil ob bregu motnega jezera – real plače za povodnega moža – živozelene mrene in tisto – približno na pol zračne razdalje od gradu, ki sem ga prej imel za svoj cilj. Vendar – odličen dvorec, duhovita, sicer nekoliko štirioglata hiša z bogataškimi oboki, okni, razdeljenimi v podokna z najmanj šestimi različnimi oblikami kristalno umitih šip.
Odložil kovček, pustil vse vnemar še nekaj dni. Sovražim to, da je neka soba drugi dom. Kakšen razgled! Race! Čedno prgišče vode, celo nekaj lokvanjev pri bregu, kjer so cvetlična vrata. Dvokrilni vhod z vodne strani. Recimo, če bi vstopila kakšna nimfa. Sicer kup skrivnostno zapletenega sočivja, sklonjenih, kakor čipkasta zavesa zrezljanih vrb, ovijalke … Pa šibje, srobot, trsi z rjavimi podolgovatimi glavicami, blazinicami za šivanke. Če se utopiš, najprej pol ure počasi brbota zaradi gošče. Na mizi je bil spray proti komarjem.
Zdaj sem tukaj – za trde tri tedne. Družbe sem se nalezel prvo minuto. To se mi je zgodilo na stopnišču, ko sem si ogledoval škofovsko bisto. To je oni, ki je imel zadevo v posesti. Jasno, kdo se prvi prislini – Talijan. Re-na-to! Ima grozljivo trdne politične nazore – nazorčke. Amerika da je bistveno leglo. Avstralka Betsy. Rad imam to gospo petdesetih let, actress, z očali in glasom, kakor da bi se ves čas polagoma davila s stekleno frnikulo. Nikogar drugega ne maram. Za hip, ampak samo za toliko, me je pretresla (sovražim to besedo, vendar jo rabim kar naprej) neka ženska iz Montpelliera, da vidiš njena oblačila, crkneš, za zajtrk rdeč puli in tesne črne usnjene hlače, rahlo roparski sprednji zobje. Z njo se bo vsak čas začel intenzivno ukvarjati Van den Vlugt, o katerem ne bo poročila, ker je, blago rečeno, idiotski tip. Prvi večer sem imel spor s Španko, znorel sem. Z Renatom sva pila pivo in prigrizovala antiameriško propagando. Za hip sem pomislil, da me fant preskuša. Kakšne ljudi vabimo! – Questi Americani non hanno stoffa … ničesar da ne razumejo, samo denar … money, capisci, money, kupijo literaturo, kupijo slikarstvo … Potem Julia. Prosila me je, če lahko spije na moje zdravje iz moje steklenice … povrhu vsega je bilo pivo še ukradeno (kdo bi resno vzel napis: PROSIM, PLAČAJTE ZA VSAKO STEKLENICO, KI JO VZAMETE IZ HLADILNIKA, 3 DIN!), kar sem ji velikodušno dovolil. Dežurali smo v kotu polmračnega halla. Vrata na vrt (steklena) so prepuščala odseve z jezerske gladine, da ti stopijo solze … Če je kdo vstopil z vrtne strani, se je znašel v ognju pogledov … razdalja od vrat do naseljenih kotov je bila preračunana na škofovsko distanco. Torej, v tej sobani je še pretresljivih reči: na primer velikanska (4 x 7) slika z lova. Krvavi zajci in puretina … sijajno naslikani noži … Z modro barvo in belimi lisami. Jasno je na sredini škof, tolsta oseba rdečih lic, nohte ima umazane, prste majčkene in nakitene … In kako se svetijo tisti zlati krožniki in instrumenti, ki jih je polno nad glavo … Real place za rdečo buržoazijo … S tem mislim predvsem Grobelnika in tiste prasce … Albert je tudi tukaj … mimogrede sem ga vprašal, če še kaj moli na grobnici narodnih herojev … to veš, da se hodi posvetovat z njimi. In roko ima že čisto izrabljeno od telefonske številčnice, uho pa sploščeno od slušalke … Kadar govori, mi postane slabo. Vsaka druga beseda je »nekje«. In Renato ga gleda kot boga. Zadnjič sta skupaj udarila čez plutokrate. Da bi bilo treba končno povoziti »sile«, a veš? Poleg usnjene klopi, kjer sedimo Julia, Renato pa jaz – da vidiš – fantazija od stola za hruškaste zadnjice – stvar, ki jo je mogoče videti samo še v filmih. Totalna črka X. Sesti moraš naravnost v škarje. Poleg stola je klavir, po katerem gruli Van den Vlugt – ob ponavljajočih se, enoličnih, ure in ure enako goreče strastnih izstrelkih za Lucette (tista iz Montpelliera). Ob igranju dramatično premika ustnice in zatiska oči. Včasih jih nenadoma izboči in zavrta v strop, da misliš, da mu je prišlo … Toda krožniki. . . kako so zlikani, nimaš pojma … v njih se z zaprepaščujočo natančnostjo zbirajo bistveni podatki o dogajanju v prostoru. Lucette pri kaminu, zublji, rdeči zublji … Videti je v krožniku kot neskončno zobata jazbečarka. Kamin pa praskeče, da nenatančnemu poslušalcu uide marsikakšen pianissimo. Ob njem mrko in pomembno stražijo seminaristi. Sanjajo o novi internacionali. Menda sem vprašal Julio, če je slabe volje … njen nos, minute in minute ga je mrgodila in mečkala, da je postal nenavadno ptičast. Kot da nima opravka s tem. Odgovorila je, da ne. In potem … kateri vrag me je gonil v nove poizvedbe … če je vedno tako kratka in ostra … Menila je, da ne zna prav dobro angleško in da se ne namerava poigravati z besedami. Po-i-gra-va-ti! Nakar jaz, da je vse skupaj šala … in seveda igra z besedami, kar ni slabo … da pa mi je vseeno in naj pozabi. Ona, da ni vseeno in da se z besedami ni igrati, kajti … potem že vem … V tišino je nato strastno rekla, da sem idiot. Vprašam o ljubeznivosti, če je v zvezi s ponujenim pivom (jaz svinja sem ga maloprej ukradel državi). Idiot! Idiot! Moje poslednje, zdaj že čisto skromno in kot rutica prozorno vprašanje o Špancih in vročekrvnosti jo je položilo. Začela je ihteti kakor otrok. Vrgla je na mizo tisočak in stekla po stopnicah.
Ko smo naslednje jutro pričeli z delom, je bilo vse po starem. Predavanja so minila v vljudni konverzaciji in levičarskih domislicah. Grobelnik je razložil, kaj je pravzaprav socializem in v čem smo bistveno boljši od drugih. Stalinist! To sem pripomnil Renatu, ki je malodane zardel. Nato ves v izpuščajih: – Pa kaj, pa kaj!
Če sedim v knjižnici, ki je, mimogrede povedano, resnično bogata, vidim jaso in hrib. Zbranost. Redkokdo sploh zaide sem. Zdaj jo sprejemam kot izgotovljeno dejstvo … preteklost! S seboj imam vsa stara pisma in dnevnike. Moral bi jih bil že zdavnaj zažgati. Mislim, da mi je bilo s tvoje strani priporočeno, naj to storim. Knjige so povečini nemške, izpred preporoda. Kako sem mogel … lahko mi napišeš, kako sem mogel. Ti to veš! V knjižnici me nihče ne vidi. O poreklu knjig ne govori narodnjakom. Besni bi bili.
Ponoči sva z Renatom, ko sva se vrnila iz oštarije, odšla na lov z baterijo. Gonila naju je neka posebna demitologizirajoča strast. Če smo komunisti ali socialisti ali kar že smo, zakaj ločene spalnice, zakaj policijski režim? Da vidiš Alberta! Kot da nekaj premišljuje, se sprehaja po hodniku med spalnicami. Ves je mozoljast od strahu pred grehom. Ob ribniku sva na več mestih odkrila poležano travo in vsepovsod sva stikala, da bi našla koga in flagranti! Luč je zadela samo v vetru zmajujoče krošnje, močvirja z bohotnimi rastlinami, žabe in insekte. Bilo bi grozljivo, če bi res koga odkrila … To sva si priznala v istem trenutku.
Sanjal sem. Podobno, kot sem ti že pripovedoval. Vetrna noč, gozdovi. Med večerom in jutrom se je razbilo okno na naši fasadi. Opazil sem napis: PROSIM, ZAPIRAJTE OKNA! Na mizi pred oknom na ribnik leži barvasta slikanica. Gladko ostrižena Renatova glava je zanihala in prenesla senčno projekcijo s kostanjeve površine na barvasti papir in spet nazaj na gladko ploskev mize v knjižnici. – To je ta svet politike, je rekel Renato, – svet manipulacije in ekstaze!
Tanjo poznaš, njene zabave v Krakovem? Precej podobne situacije! Škrtanje peska … stojim v senci drevesa v velikem vrtu, v ozadju jezero, urejen vrt, z belimi stezami, s pravokotnimi otoki trave, z rumenkastimi, visokimi zidovi, baročna hiša, precej okorna, vendar bogataška, paviljoni, tople grede, to je starinski park … manjka samo glasbeni štant. Počasno pahljanje krošenj, umirjeni koraki do tal zakritih gospodičen. Dve korakata po sredini kraljevskega drevoreda. Ščiti ju beli sončnik z resicami. Pogovarjata se resno, ne preveč strastno, pripravljeni sta popustiti, odstopiti od svojih stališč, prijazni sta in ljubeznivi, visoko dvigata noge, krili se jima podajata v rahlem šumenju.
Tu je Matija Belinski. Poznaš Matijo. Zdaj je zresnjen mož, v rjavem žaketu, s pipo, v družbi z arhivarko akademije. Celo gimnazijo sva presedela v isti klopi … cele dneve potapljala ladjice … N. B. Pisal mi je. Pisal mi je imenitno pismo iz onih časov.
Dragi Pavel!
SVBEEQV (To sem se naučil od strica Cicerona in pomeni »če si zdrav, je dobro – jaz sem tudi zdrav«). Prisrčno bodi zahvaljen za pismo in novice. Prepričan sem, da si zdaj že v ostrem političnem elementu in da si se premeteno posral na šovinistične Srbe in kar je še manjvrednih nacij. Menda že veš, da snujemo novo državo. Svojčas si bil eden glavnih stebrov naše gverile. Jedro je Slovenija. Vzamemo del Hrvaške, predvsem obalo, del Bosne, kjer je surovinska baza, Vojvodino, ker nekaj žita pač moramo pridelati … zdaj pa pazi: priključimo Avstrijo in severno Italijo. Sicilija naj se v rit ugrizne, juga imamo sami dovolj. Čehi bojo pridno delali in dali mir. Madžari nam bojo kuhali. In this is it! Petru povej, da mu bom, ko pride v Ljubljano, odrezal ali odgriznil tisto, kar ima najrajši.
Mimo šepet: – Veste, Tanja je imela šest splavov … zdaj je še nekako videti, v dveh letih … nihče je ne bo niti pogledal… z rokavicami se je ne dotaknem … uh, kakšna kurba … in tisti njen prostitut! Baje totalno gnije od sifilisa. Zdaj oplaja z njim že nedolžne trinajstletnice. In vpričo nje. Sicer pa ona ni dosti boljša. Ure latinščine zaigrajo v krošnjah zlatega popoldneva, anekdote plešastega Praprotnika, rjovenje glagolov …
Srečam Žarka, ki se giblje počasi, zvito, giblje se visoko v trebuhu, lasje plapolajo. Žarko reče »O!«, za njim klapa Tanjinih sošolcev. Tanja: – Kakšen eteričen moški! In nekdo jo udari od zadaj v tilnik, da se zruši.
Tam je njegova žena, pravim in pokažem na Ajdo, ki stoji v senci pred visokimi, kovanimi vrati, z dvema kovčkoma, ki ju ne postavi na tla, ampak kar drži. Ajda je videti, da je ravnokar pripotovala. Nekje zunaj obzidja pnevmatična vrata avtobusa, nato dizelski hrup. Kovčka v roki se ji majeta in po obrazu se naselijo drobne kapljice znoja … Lasje ji padajo na čelo … Ustnice ima razširjene kot Jeanne Moreau.
– Krvave roke v beli sneg, slišim. – Večinoma bojo gostje prenočili v gradu, pravi Maša Zore, ki pripleše vsa v belem z belim sončnikom z resicami. – In sploh se večeri. Gospoda bo pekla v naravi … komur ni do hrane, se lahko umakne. Vrt se počasi prazni, ljudje se zbirajo okrog ražnjev, poslopja so učilnice, ob šipe žvenketajo dolgi govori profesorjev. Slišim Grobelnika. – Presegati … uresničevati … vplivati … spodbujati … delovati … prejemati … zajemati … zrušiti … ohranjati … iskati … sprožiti … uvajati … prilagajati … razbiti … postaviti … še vztrajneje zastopati … – To je on, razlaga Tanja, – zelo dober je, razumeva se in ujemava, ne poznate gospoda, to je moj zaročenec, slaven, zdaj se je še posebno proslavil, odkar ima mene. Sanjač, pisatelj … prvič v življenju čutim, da …
Družba se odmika kot pomol od ladje. Ostaja s kozarci v rokah, nekateri se obračajo, dajejo pripombe z zakritimi ustmi, opazujejo noge moje zaročenke Tanje, njen make-up. – Hočeš videti, kako delajo tiste stvari? Greva? Zabredeva v travo. Pod grmovji vse živo. Ženske roke se stegujejo in krčijo … Ljubko! Brcne me moška noga, ki išče oporo. Čaplje letajo v velikih krogih nad ribnikom. Profesorji diskutirajo o programu naslednjega dne. – To jih pikajo, meni, – če se potiš, te požrejo pri živem telesu. Poležane trave, krotka gnezdeča. Race. Čof, čof, čof … v neskončnost tepejo gladino vode, vendar nikdar ne vzletijo.
Nekaj dni je tega … v torek … je prišel v mojo sobo Albert. Sedel je na posteljo. Začel je standardno. Da »mi« še vedno držimo revolucijo v rokah. Da je treba s tem računati vsak hip. In da »nam« ne more biti vseeno, kaj počenjajo pisatelji.
– Kdo so ti junaki? Nekoliko papirnati, polni nedoločnikov? Kdo so te skrivne organizacije? Kdo so osebe, ki se sprehajajo, kakor da si jih precedil skoz sončno pajčevino? Sanje? Ali je kaj več? Mogoče usode, ki utegnejo zanimati delovno ljudstvo? Ali sem samo histeričen, ekshibicionističen zgodbar?
Zatisniti moram oči, izgubiti spomin, da se mi bojo predmeti in dogodki vendarle enkrat pojasnili, da jih bom začel imenovati po svoje, da jih ne bom jemal kot samoumevne. Sprehod skoz prvotno pokrajino. Šele ko se zbrišejo vse vrednostne sodbe, ko se spremenim v divjaka, bom lahko razložil, kar je treba razložiti. Sicer vedno začenjam nekje v sredini in ne morem zarisati obrazov, kot bi jih hotel; da bi bili ptičji ali kakršni že, da jim vidiš razvoj, gube, kako se je krivilo in sesedalo meso … Toliko let med njimi, gotovo sem že pozabil, kakšni so, zato jih opisujem s tako površnimi besedami, kot da so vsi živeli z njimi teh sto let. Nikogar ne poznam.
Nekdo je imel sključeno telo na nekem predmetu v nekem prostoru, kamor je deloma prodiralo sonce. Recimo, da ločimo nekaj, kar nismo sami, da čutimo zaprt prostor in da smo verniki sonca. To so predpostavke. Roke je imel blizu obraza in sonce mu zato ni sijalo v oči. Zunaj prostora je pokrajina. Zravnal je telo, odrinil predmet, na katerem je odpočival sključeno telo, da se je slišal vznemirljiv zvok, napel je ušesa. Stopil je po prostoru, omejenem, edinole na sončni pa na nasprotni strani je možnost, da odide ven. Koraka ven. Dospe v naravo. Noge so mu mendrale tla, kjer je hodil. V pokrajini so bili svetlejši in temnejši obrisi. Tik preden se je zaustavil njegov pogled, so bili obrisi precej temni in so se odražali od neba, ki je bilo prežarjeno s soncem. Narava je bila prijazna. Ko je stopal vanjo, ga je ljubeznivo sprejemala. Ni bilo nobenih težav s hojo niti ni na koži občutil pretiranih bolečin. Naletel je na telo. Bilo je pokončno telo, stalo je sredi pokrajine in se nastavljalo soncu. Ko je bil čisto poleg njega, se je premaknilo. Živo. Morda je s čim pokazalo, da želi, da mu prvo sledi. Premakneta se. On ve, da ga telo privlači, seže po njem, kot da bi bilo njegovo. To je mehko telo, nekoliko bolj razčlenjeno kot njegovo, več skrajnosti je na njem, in kadar se jih dotakne, telo vzdrhti. Telo se nasloni na visok, štrleč predmet, ki je v zemljo prav vsajen. Nasloni se nanj in skrči nogo. Nato on poišče njen obraz in diha vanj čisto od blizu. Ona si želi njegove bližine. Pokrajina se razmigava, pojavi se tretji človek, nato jih je še več. Zrastejo besede in kmalu se oddaljijo od osnovnih pojmov, kot je sonce, roka, obraz, predmet …
Kdo so ti ljudje brez imen, ki pustošijo v tvojih pripovedih? Zakaj se ne poigraš z resničnostjo, zakaj jih ne pripelješ na naše ulice? To, kar pripoveduješ, je lahek spomin, je nekaj okorno frfotavega, kar ne boli, nekaj, kar si že prežvečil v sebi, postrežeš samo s praznimi besedami, samo s pomeni, ki jih razumeš edino ti. Pokaži, kako so nastajali, kako si jih proizvedel, kako si jih sešil na svojem tekočem traku, v fabriki! Spomini na ženske, s katerimi si spal? Kdo jih nima? Tanki papirčki, meglene sentimentalne noči nad počasi tekočimi rekami, sprehodi po gradovih, štetje spomenikov. Daj več! Reprodukcije, fotografije, pisma!
Pisanje pisem, še bolj pa, če katero prejmem, mi pomeni vedno več. Napisal sem ti nekaj misli o tem, kako sem gledal na realnost. Toda prvotni tekst ni možen … povsod so predpostavke … vrednosti …
O tem mi je pisal prijatelj, ki ga ne poznaš. Zdaj živi precej odmaknjeno … Strastno piše pisma in jih seveda tudi strastno prebira. Če te zanima – kako dobro, da ne moreš odgovoriti – ti kratko obnovim njegovo pisanje.
Pobere pismo. Pismo zleti na parket, in ko ga jemlje, naredi z nohti po lesu, da je slišati kakor obuta muha ali ptičji kljun. Pismo je preveč v eni ploskvi s parketom in težko je, ne da bi ob tem popolnoma zdrselo pod mizo, ustvariti špranjo, ki omogoča zajem.
Zdaj sliši dolge rafale mitraljeza. Neustavljivo pokanje v hribih. Okno je polno jesenskega prihajajočega večera, jasa v njem se vzpenja v goro. Tik pred jaso je še leseni rob terase, dve prazni steklenici coca-cole, prazna skodelica turške z dvojnim podstavkom in ugasnjenim čikom. Mnogo smrečja. Rafali nočejo iti za goro, da bi se oddaljevali; ali naj bi se vsaj bližali in postajali oprijemljivejši. Pomisli, da se je začelo, pogled mu zdrkne na cirkular centralnega komiteja kitajske komunistične partije in rdečo knjižico, ki nosi naslov: Prispevek k problemu ustanovitve marksistično-leninistične partije novega tipa.
Pismo brez posebno pazljivega roba, napisano s športno, nekoliko razsipno pisavo, s tankim, črnim kemičnim svinčnikom. Vzame ga sproščeno, da bi ga dolge užival, trdno ga objame in vklene s prsti desnice, nato se še udobneje nasloni. Pomisli na to, da bi ga mučili. Da bi mu iz oči brizgali majhni koščki rdečega mesa. Da bi mu zvili zarjavelo žico okrog spolovila, potem pa bi pripeljali bombo kisika in povzročili fantastično oksidiranje ali kaj podobnega. Pri tem bi mu brali njegova razčustvovana pisma, ki jih je pisal Elizabeti. Kakšna grozljiva priznanja, ves je v teh pismih, prerezanih prsi, vse kaže, vse mu gleda ven! Mona! Bila je navadna mona! Ni bila! Ni … Usranec, pisunski usranec! Kaj si ji pisal! Zares pa je bila mona! Češplja! O muke, kako sramotijo moje najsvetejše! Cešplja je bila tvoja Elizabeta! Tisto, kar se razširja kakor cvetni pestič? Čebela, ki prinaša cvetni prah v ostrogah? Tvoja rožnata skrivnost… kakor čolnič iz krušne sredice, kot bombažasta preja, dišeča … Ona ni bila mona. Oxygen! Pali! Bledi, poti se … To je moja pisava. – Kaj je moj greh, gospod? Religiozni poznajo grehe. Pametni, odrasli ljudje poznajo dogovore in račune … kaj odtehta kaj? Nikdar ne bom našel Elizabeti enake! To mislim resno. Bila mi je velika učiteljica in ljubica. Nikdar je ne bom pozabil. Do konca življenja me bo obiskovala. To je hotela. Hotela je postati mit resnice, pravice, pravilnosti, premočrtnosti … Pojdi, Elizabeta. Klical te bom dolga leta, nikdar se me ne boš rešila, zastrupila si me. Nisem mogel definitivno stopiti v novo zvezo. Nobena nova zveza ni mogoča zunaj tebe. Ti si postala zunaj mene in tako vem za resnico. Dokler si bila del mene, sem užival in trpel. Zdaj plavam. Ne morem ničesar, ne da bi mislil nate. To so solze. Tvoj …
Ne bi si mogel predstavljati hujšega mučenja. Bil je precej časa proč od Elizabete. Mučenja pa so postajala vse bližnja in bližja … Direktno smašajo ga … Smašajo njegovo brado, da kakor gobji štor razpade v vlakna. S trnkom v rit … zakačijo njegovo črevo in ga obesijo na bradljo. Nato smašajo njegova jajca. – Nikoli nisi ljubil Elizabete, priznaj, priznaj, priznaaaaj!!! Cvrejo popek, da nastane rjava pizza. – Nikdar, never ne boš več izvijač! Konec šraufanja! In tvojo žensko bomo nategovali, tukajle, da veš, na tejle bradlji. In ona čaka s kovčkom pred vrati. In bomo rekli, da je nisi nikdar ljubil. In ti boš rekel, da je nisi nikdar ljubil. In to ji boš rekel z največjim možnim nasmeškom, ki bo izžareval sadizem in satansko privoščljivost. In delal boš z jezikom takole: ck, ck, ck! In vse smo pripravili tako, da se bo maščevalno predala nasladi. Razočarano, obupano, breztalno se bo vrgla v uživanje. In tebi nobena ženska več ne pade. Vse so naše agentke. Vse. Ne boš si upal dotakniti nobene, ker ji ne boš verjel. Vse te bojo prihajale sramotit.
Vojaška godba je vpihnila koračnico. Deček iz recepcije mu je prinesel pismo. Poraščena gora, kot klobučevina, penasta guma ali lesonitna plošča, jo skoraj požre, majhen šopek vrača za spomin. Vmes še enkrat rafal. Rezko, oddaljeno sekljanje: daga-daga-daga. Zaokroži hrib, nato se vrača kot narobe obrnjen žebljiček. To so jase, senožeti, poseke, jame polne smodnika, večerni napad, skrivaška kolona. Petindvajset let, odkar je spakirala revolucija!
Snežno bela oknica, ki se dela, kot da je roleta, zares pa ima vse pritrjeno in se zapira kot splošno okno, samo da je polepšana z aluminijastimi patenti, znamenje modernega, turistično popudranega hotela s coca-colo, snežnobelimi kvaziroletami, turško, ličnimi oranžastimi, enajstperesnimi radiatorčki, nizkimi ležišči, kockastmi priposteljnimi svetilkami, v katere moraš … enostavno moraš butniti z glavo.
– Mislil sem, piše, – da je mogoče shajati brez meril in vrednosti, da se je mogoče predati občutkom. Toda to ni mogoče. Brez tega postaneš blazno samoten. Moram ti povedati, da nisem zdržal celo dobo v tistem gradu. Najprej bi moralo biti tri tedne, pa sem se že po enem vrnil. Strgal sem se z verige. Mučilo me je vsak dan bolj … da nisem mogel več prenašati tistih pološčenih medeninastih krožnikov, razgleda na ribnik … tistih stalnih proslav … padel sem ravno v obdobje proslav petindvajsete obletnice … pijancev in partizanov … In Albert … kakšne je počel. Ni ga bilo mogoče prenašati. Vohal je po parketu, če je tja stopila moška noga: V ženskih spalnicah se je nastavljal, kadar so bile popolnoma prazne, skril se je za kakšno posteljo in čakal, da preseneti kakšen dogovorjen par. In po gozdu je stikal kot nor, z baterijo. To sploh ni več hotel, temveč internat. Potem je nekega jutra pregledoval rjuhe. Fant, kako je zavohal spermo! Dobil je pogrebniški obraz. Zravnal se je, si popravil lase in globoko rekel: – Kdo je spal tukaj? Bil je Van den Vlugt, jasno. Ženske so se samo muzale. Nato je Lucette (to je neka ženska iz Montpelliera) stopila naprej in rekla: – To je moja sperma … žal mi je, da se je razlila, kajti zelo prijetno jo je obdržati. Znorel je, znorel! Moral sem se vrniti k Elizabeti. In potem sem dobil še ono pismo. Ubil bi tistega tipa, ki mi ga je poslal … mirno bi me lahko počakalo na domačem naslovu … Piše mi ga prijatelj, ki ga morda poznaš – Pavel …
Pismo, natipkano, torej zelo urejeno, s širokim robom, trak je že nekoliko izrabljen, zato so črke kar se da gladke in vitke, rekel bi, da je stroj znamke Rheinmetall.
Pismo sem prejel pred pol ure. Poizkušal si dati piko na i, pa si spravil na papir le piko brez i-ja. Če nadaljujeva ta najin dialog – kar prav lahko napraviva na papirju, če ti je to res toliko laže – potem je končni uspeh le vprašanje odkritosti. Obojestranske odkritosti, do sebe, do sogovornika.
Praviš, da tisti turisti tam na jezeru z določeno skepso stopajo v čoln (to je seveda razumljivo, saj je že kar precej ljudi padlo v vodo). Toda verjetno, kar bi ti tudi moral priznati, tvojim čolnarjem veslanje ni cilj, ni smisel, ni njihovo verovanje, če že hočeš tako, je pač le ena oblika olajševanja te stvarnosti, oblika zabave, najbolj običajne zabave, ki ne zahteva ne posebnega upanja ne zaupanja, mogoče le določeno prepričanje, da se ne moreš prevrniti, ker znaš držati ravnotežje, ali pa prepričanje, vero vase v toliko, da se utegne zgoditi, da se zadeva prevrne, pa da se boš že rešil s plavanjem.
A poglej. Vzemiva tistega, ki vesla ob obali, izletnika v rdečem puloverju in svetlih hlačah, ki postaja nenadoma zamišljen ob pogledu na množino vode, na varljivo zibanje … Mogoče se je česa spomnil? Mogoče piše pesem? Prozo? Nenadoma zapelje v čolnarno in gre domov, kjer bo sedel za mizo. Pogled skoz okno … temnozeleni hrib in gozd … oddaljeno potrkavanje zvonov. Zvon v cerkvi svetega Duha. Intelektualno pozvanjanje, dostojanstveni opomin. Nato zvonček svetega Janeza. Tanjši, hitrejši, bolj klepetav … Opazi večer, prestavi prazni steklenici coca-cole, prazno skodelico turške z dvojnim podstavkom, da lahko zapre okno. Kako različno zvoni! Vodnjaški grški trk, temačen in premišljen nasproti koketnemu cvenkanju, in vendar isti rod, v službi istih reči. Kot spomin velikega zvona na mladost. Njegovo upanje je ogromno. V mislih vidi pred seboj fantastično pesem … vidi sebe, svojo sliko, vidi množico, ki hoče avtogram, ki je zasužnjena s poezijo našega izletnika v rdečem puloverju … Vsi se mu polagajo k nogam … Kako pa si ti predstavljaš, da bo tak človek, ki je žrtvoval toliko človeškega v sebi svoji ideji, svojemu načrtu, vse te stvari počenjal brez zaupanja v svoje načrte, v gradove … Zakaj, misliš, si je človek izmislil religijo? Včasih smo mislili, da je religija čudo, ki nam je pomagala razložiti naravne pojave … In vendar, si kdaj videl večji naravni pojav od človeka samega? Antični bogovi so imeniten dokaz za to. Zevs je bil kot človek. Marx je zapisal: »Religija predstavlja odkrivanje skrivnega človeškega sveta, priznanje njegovih najosebnejših misli, javno izpovedovanje njegovih ljubezenskih skrivnosti«. Religija je odnos človeka do samega sebe. Mi pa smo se sedaj, pod vplivom svojih razočaranj, pod vplivom vsesplošnega propadanja iluzij in uničevanja idealov odločili, da opustimo vsako upanje. S tem želimo živeti, s tem želimo premagati družbeno korupcijo, svoja razočaranja, lastno resignacijo, močni in polni elana še, a pod vtisom, da smo že vražje utrujeni, se želimo pognati v akcijo, kar tako, brez zaupanja, mogoče celo brez cilja, iz čistega tveganja. Praviš »osvoboditev dela«? Torej hočeš Človeka! Pavla Pavlina, ki bo s svojim nezaupanjem, s popolno resignacijo in razočaranjem nad človekom, Pavla Pavlina, ki prepušča dejanja preteklosti, ki ne veruje več v pravičnost, ki pa bo kljub vsej svoji psihični nezmožnosti verovanja še naprej aktivno posegal v svet in vedno znova skušal najti pot do čistih človeških odnosov, do osvoboditve dela … Pavel, ti si svojega Človeka postavil višje kot vsi mi. Postavil si ga na oltar, kateremu ne vidiš vrha. Dobro preberi Martina Edena. Tudi Vladimir Majakovski … Kakšno upanje, navdušenje je čutiti iz njegovih pesmi. Potem je moral opustiti vse nade.
Dvojnost nas je vedno čudila. Odločili smo se, da ni važen samo efekt, pač pa tudi pot do njega itd. Ti si to še prav posebno zahteval, vsaj jaz sem te tako razumel. Ko pa me je Ž. vprašal, zakaj hudiča si na svoji strani objavil kritiko Novakove knjige (izpod peresa K. P.), nato pa telefoniral Novaku, da se za recenzijo ne skriva mnenje urednika, vsega nisem mogel verjeti. Oba sva se namreč strinjala, da je Novakova knjiga zanič. Če se bo treba v življenju nesentimentalno odločati tako, kot veleva situacija, bom pač opustil politiko in se preusmeril v svoj študij. In končno, zakaj se ti je sploh zdelo vredno priti k meni na obisk, zadnjič … Da iščeš boleče točke, ki jih najdeš laže kot kdorkoli …
Enostavno sem moral izginiti. Moral izginiti izza toplo prasketajočega kamina, kjer so se zbirali prijazni levičarji in levičarke. Absolutno sem se zgrozil nad seboj.
Vlak se je priplazil ob Rožni dolini, mimo Tobačne tovarne. Delček ceste na Rožnik in Erjavčeva. Vojaška bolnica, to je bivši licej. Promenada s srčastimi žarečimi glaviči, komaj še brljava luč za kamnito skakalko na fasadi Ilirije. Kraljevski ognjeni drevored proti Šiški in Evropi, vlak drči v kolodvor. Pavel v hodniku besen. Peron štiri, okna, okenca, buffet, prežeči vlakovodje. Velika električna ura obstane, hladno srce. Kako sem stopil na dno železniške postaje. Kako sem si ogledoval ravne, očiščene ploščadi, položil kovček na tla, kako je bil prazen, od vetra izžgan betonski trak, izginjajoč v Polju, Šiški pa Tivoliju. Kako me je pričakala. Lokovita, zbrušena betonska folija.
Arkade, Optik, Jugoslovanska loterija, drogerija, Fotomaterial, mlekarna. Pločnik nekoliko visi. Če bi bil vsaj hrapav. Zelena bifurkacija. Če bi bilo kaj smašanega snega, bi se zložil.
Saj res, Pavlovo pismo. Na koncu je vsem očitkom dodal še enega. Da sem totalno tragična pobrkana oseba, ker me kanijo ubiti z dveh strani, pri tem pa nisem zadovoljen sam s seboj. Da mu je pisal pismo neki politik, da so se pogovarjali o meni in da so menili: da sem nepojmljiva politična dvoosebnost, in naj ne pričakujem, da mi bojo priznali ta privilegij, da pa je ta fenomen še psihiatrično in znanstveno dokaj vprašljiv, nakar da jih moja osebnost zelo malo zanima, da pa jih zanimam kot odgovorni urednik Tribune, kjer se odlaga whisky in LSD literatura, in ki povzroča, da smo po številu mladih samomorilcev v samem vrhu te tragične svetovne statistike, da odklanjajo takšne poskuse totalnega nihilizma, ki niso nič drugega kakor programi fizičnega in duhovnega uničenja, kakršnih se ni drznila oznanjati niti Hitlerjeva kamarila, da so za demokracijo, vendar pa smrtno odločno zoper razkroj, ki sem zanj odgovoren.
In da mu je pisal še neki emigrant ter ga prosil, naj mi sporoči takole:
Pavel Pavlin se je z vsem svojim partijskim propagandističnim znanjem spravil na slovensko duhovščino. Kot naučen papagaj ponavlja vse to, kar so ga v partijskih propagandističnih centrih naučili, da je vse dobro, kar je partija delala v preteklosti in kar dela sedaj, da so njeni zločini med revolucijo in po njej v Sloveniji bili narodno delo, osvobojevanje slovenskega naroda izpod okupatorjev; žrtve komunističnega nasilja pa zločinci, izdajalci in morilci … Da dobiva poročila iz teh rdečih internatov, kjer bivši policaji perejo možgane bodočim policajem, da živijo v gradovih s kamini, da se ne branijo buržoaznih navad, recimo, da mu je pisal neki prijatelj, ki se je udeležil ene teh komunističnih orgij …
– Ob prvem zvončku vsi vstanejo s svojih mest, kjerkoli že so, prenehajo pismo sredi besede ali ljubezen sredi poljuba, sprehod sredi koraka; ob drugačnem opozorilu pa strumno sedijo v baročni jedilnici, pri okroglih mizah z marmornimi ploščami, hip nato pa že zajemajo iz srebrnih kelihov in rožljajo s škofovskim priborom. Da je posebno zanimiv obred egalitarnosti, ki se odvija pred začetkom obeda: najmlajši tovariš pri mizi ali ženska vstane in si pred sabo namesti stolp krožnikov. Nato naloži na gornji krožnik, ga poda svojemu desnemu. Toda ta ponujene hrane ne sme položiti predse, temveč jo mora podati naslednjemu na desni, tako da se po desetih štafetah dokoplje do onega, ki sedi na razdeljevalčevi levici. To podajanje da ima simboličen pomen, da se vse izteče v levo.
Ne prihaja mi na misel, piše emigrant, da bi se spuščal v polemiko z njim, ker je nemogoče govoriti in resno razpravljati s človekom, ki je tako ves prepojen s komunistično totalitaristično miselnostjo, da je prepričan, da je slovenski narod začel živeti ter se razvijati šele z vzpostavitvijo komunističnega nasilja v Sloveniji, ne pa že tisoč let pred tem, ko se je v tem času boril z nadmočnimi narodnimi sovražniki za svoj goli obstoj, pri tem zmagal ter se ne samo ohranil, ampak tudi kulturno povzpel na višino drugih velikih narodov … Vsi smo ljudje. Tudi na naši strani se je med okupacijo zgodilo nekaj stvari, o katerih bi raje videli, da se ne bi zgodile. Razlika pa je v tem: kar je bila na naši strani neljuba izjema v podivjanem času, je bil pri komunistih premišljen sistem. Vsi smo grešni ljudje, komunisti pa so hudodelci. – Poleg Šentjernejske noči, Hitlerjevih grozodejstev in Katyna bodo tudi Vetrinj in kraška brezna po kočevskih gozdovih in pri Bazovici ostala v zgodovini kakor v nebo vpijoči spomeniki nečloveštva in komunistične podlosti!
Omenil sem ti Pavla. Večkrat mi piše. Pisma. S površnim robom, napisana z njegovim vesoljskim črnim kulijem.
Zabriskie Point. Blazno fukajo. Vzleteti, avion. Dvigniti se z zemlje, proč od sivine in vojske. Aeroplan, ptič, astronavt. Nikogar resnično imeti rad. Nikogar imeti. Biti sam. Biti brez ideologije. Blazno ptičje žvrgolenje. Poprečna pokrajina, nekoč bo tu stala ekonomska fakulteta. Marnie, Hitchcock, emocije. Vidim rdeče. Profesor, ki kar naprej navdušeno kliče: marvelous, fantastic, really gorgeous, beautiful, really, fantič, splendid, excellent, striking, great, pretty, jolly-good, zagleda mravljo in vzklikne fabulous! Zagleda grmovje in reče unique! Njegova žena je shizofreničarka. Zapravil je celo premoženje, da bi jo ozdravil. Na listke, ki jih pušča vsepovsod, kjer bi utegnila priti mimo, napiše LOVE, BOB. Bob reče Grobelniku, da sem ga blazno kritiziral. Grobelnik reče meni. Albert reče, da je Bob rekel Grobelniku, da sem ju oba blazno napadel. Bob reče, da je Albert bla-bla (big mouth). Grobelnik reče, to so intrige. Vsako pesnitev ali roman začeti znanstveno. Uvod mora vsebovati: glavne cilje, predmet, metodologijo, poročilo. Za periferne grupe so štiri možnosti: 1. umakniti se (withdraw, drugs) mamila; 2. integrirati se; 3. teror, bombe; 4. revolucionarna ali evolucijska sprememba. Pisal. Pismo. Oče.
Imaš komplikacije zaradi čeka, ki ti ga je poslala ambasada. V Ljubljani je lepa jesen, sončno kot spomladi. Sem pa mnogo več »pokoncu« kot prej. Začel sem razmišljati o besedi »po koncu« … Dr. Žan prihaja 2x tedensko, mi da »čudodelno« injekcijo … Prvi izlet bom napravil ta teden, ko bom šel na krvno preiskavo. Mene zanima, kako bom prenesel ta napor, bolj kot izid krvne preiskave. Pri nas imamo sedaj že vse vlade in predsednike. Bral sem tvoj manifest.
Pisanje je nadaljevanje vojne z drugačnimi sredstvi. Literatura, ki jo osvobajamo preteklosti, je delujoča pisava.
Pisala nam je tvoja zaročenka Elizabeta. Radi jo imamo. Prilaga pismo, ki ga je poslal neki vajin prijatelj. Videti je kot neki papir, kamor so ljudje sproti zapisovali trenutne občutke.
Elizabetišče. Jaz sploh nimam nobene iluzije o čl. rasi. Mislim, da imaš celo zelo dosti iluzij, ker si premalo neverjetnega doživel, seveda pa to pride (upam, da ne tako hudo in zavoženo kot npr. pri nekaterih prisotnih infantilnih osebkih). Mate Dolenc je usrane. Elizabeta je ena A. To pa ona že dolgo ve. NAPUH, NAPUH! Te bom smašala (smash). Ali imaš raje lažno skromnost? Ha-ha, je rekel CLOWN! Jaz sem samoljub – enorog – enorok! In sploh! To »pa sploh« ni dobro. NOROGLAV. Sicer pa si ti noroglav, jaz pa še vedno.
Veš, Nadežda je res čudna mešanica malomeščanske in quasibeatnika. Lahko pa celo tisto, ker je mislil, da bom napisala. Hura!
VITEZOV. To je vitezov. To pa res niš nič (nečitljivo)
P na nekam. Jes na razumam tvoje šrifte.
To pa zato, ker je navadna.
Hm, hm. Ženska je super-neodkrivajoča bitna postavka, kar pa pravi Tom Brejc, sploh ni merodajno.
Sicer sploh nisem tako pametna, da bi doumela bistvo tega leporečja, vendar mislim, da jih je večina zelo zelo preprostih in zelo zelo zanič. Sicer pa isto velja za moško podvrsto. POZDRAV.
Ali poznaš tisto pesem, ki mi je najbolj zoprna. Gre približno tako: Ko mine dež, pride sonce. Jutri nadaljevanje sledi. Tvoja E.
Ti nisi simpatičen gostitelj, sploh pa pero ne piše. ŠKANDAL!
On bi bil rad celo D. S. T. (deček s torbico) Dragec tudi to škandal izumira. Hush, hush, res je, vendar škoda, da ne znam Viteško nekaj čudovitih ali pa kaj angleško.
To je res zelo težko, ker bi jaz, stari cinik, temu oporekala, saj bi kljub vsemu (nečitljivo) sem dosti priložnosti, da se prepričaš, ker ko bi iluzionizem, če lahko temu tako rečem, vendar pa ni na meni, da te prepričujem, kajti tudi sama bi rada verjela v karkoli, pač ne morem!
In vendar verjameš! Čeprav praviš, da ne. Revolucija mora biti, čeprav ni možna.
Moram reči, da ne morem čisto doumeti tega, kar ni možno, vedno se pač …
ker opazovalec, da bi mi trenutek, vendar mislim, da si me nekoliko narobe razumel, sicer pa lahko, če Ti mene ne razumeš, vprašaš!
Ali se strinjaš, da energija in vera peljeta svet? Jaz verjamem v lepo (to pa vedno). Vedno! Vedno! Vedno! Iluzija!! Iluzije hočem živeti, imeti. Čeprav ni nič res. Hočem laži! Vsak je udarjen po svoje – ampak vedno je možno udariti nazaj! Namreč ne delaj se norca. Ne razumeš? Jaz sem udarnik (bil). Blazno težko je spoznati dejanska razmerja med stvarmi! Čeprav mogoče en sam trenutek pove grozno dosti! In vendar ne morem razumeti – pač ostajam zunaj!
Sicer nisem tako literarno merodajna in tudi ne razumem, čisto res ne, smisla vsega, tudi nisem tako dober opazovalec, da bi mi
Samo Elizabeta!
Elizabeta ima superiorni kompleks in sploh je zelo avto-kritična.
Seveda vse to in to že od nekdaj, zato pa zelo težko shaja z moškimi, ker si ne more najti dovolj pametnega, vsi pač obupajo, ni jim zameriti, saj so pač samo moški.
Good! Začnimo pri začetku – ali ni možno začeti z nečim začetnim (novim), kar bi začelo z vzgojo, s toleranco!, s tem, da se ljudje prilagajajo? / To je zelo lepo, vendar pa, treba je vedeti, kar pač je že zelo veliko, kajne?
Hush, hush, pisal mi je P. Kdo je? Je li mar ljubimec tvoj?
Seveda, seveda, eden od šeststo
Kaj je pisal?
Draga Elizabeta! Danes gledal v usta Ivana Mraka. Kako se premikajo in valijo besede kakor usnjene paketke. Poleg Miran in Krištof. Mrak o Jakopiču. Da je Mrak, ko je bil star osemnajst let, pisal vsako dopoldne v kavarni svoje reči. Pisma. Omenjal Wilda, Dickensa, Fairbanka, Geneta. O koloboracionizmu. Ustnice valijo zmaje. Zmaji prihajajo čez strehe. Volhki rdečkasti zmaji brez kože. Utripajo žile. Pinky roza. Še ljubiš levčke? Pisal mi je prijatelj P. P. Poznaš P. P.?
Predstavniki buržoazije. Premisli velike večne oči izza motnih stekel Ivana Mraka. In ustnice, ki stoletja z isto ihto pravijo o stoletjih z isto ihto. So se prilisičili v partijo, v vlado, v vojsko in v različne kulturne kroge. Če bi zavezali Mraku usta, bi govoril z istimi ustmi Krištof ali. Ustvarjajo jedro kontrarevolucionarnih revizionistov. Miran ali. Če bi nanesla prilika, bi zgrabili oblast in spremenili. Kdorkoli. Vprašanja so ista. Diktaturo proletariata v diktaturo buržoazije. Razredni konflikt vedno. Velika kulturna revolucija, ki se dogaja zdaj, je le prva svoje vrste. V bodočnosti se bodo takšne revolucije še in še dogajale. V zadnjih letih je tovariš Mao Ce-tung pogosto opozoril, da potrebuje vprašanje o izidu revolucije – kdo bo končno zmagal – zelo dolgo dobo, preden bo razrešeno. Če ne bomo prav vodili stvari, bo restavracija kapitalizma možna vsak hip. Vsi člani Partije. Ljubi, na pošti je strašno dosti ljudi. Božični dan. Gabi pošilja priporočeno pismo. Vse ženske (negovane) v nerc krznenih plaščih so zoprne. Ugotovljeno. Nadežda gleda skozi beločrn pled in okno. Smer daljava. Pravi, da ni kaj uzreti. Gabi še vedno čaka. In te ljubim. In ljudstvo cele dežele se mora varovati zaupanja, da bojo lahko mirno spali in da bo vse v redu po treh ali štirih kulturnih revolucijah. Obdržati moramo posebno pozornost in ne pustiti, da karkoli uide naši budnosti.
In te ljubim.
