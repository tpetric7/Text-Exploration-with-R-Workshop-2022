Ponedeljek, 13. 7. 1970, Ljubljana
Proti 4. uri zjutraj, a bila je še tema, so doli v Gregorčičevi ul. kradli. Policaji so sekljali s pendreki. Eden tat je rekel, ko so ga sekljali v marico: »Pa nisam ja kriv.» S tem je iz same situacije ven denunciral pajdaša, ki je bil zlezel pod neki avtomobil. Tedaj so policaji sekljali še skritega in mu rekli dokumente dokumente.
Torek, 14. 7. 1970, Ljubljana
00,01*: Pride ženska in se usede v Gregorčičevi ulici. S sabo ima steklenico.
00,15: En ženski in dva moška glasova; ženska se smeje in klika. Pijana ženska od 00,01 kinka in spi. Z oken velike hiše v omenjeni ulici občasno gledajo firbci pijanko.
00,20: Top udarec. Ni jasno, od kod, mogoče z Gradišča.
00,30: Iz III. nadstropja velike hiše gleda nekdo z daljnogledom pijanko in ostalo, kar je za gledati. Pride policaj, od pijane zahteva dokumente dokumente. Ta se zanj ne zmeni in je še naprej kot prej. Policaj odpre walkie-talkie. Zahteva marico. Na drugi strani ga ne razumejo dobro, povedati mora glasneje in še glasneje. Nazadnje kaže, da na drugi strani niso pri volji trošiti marico v potrato; šele ko policaj še in še urgira, mu ugodijo. Pijana ne razume walkie-talkie in se smeje, da se je policaju zmešalo. Hoče se na veliko pomenkovati s policajem. Ta reče, da ljudje spijo. Pride marica. Ven pride dosti policije, ki je groba, v tem primeru pregroba! Eden ima odpet ovratnik, da se spodaj vidi bela majica, ki je mogoče od znoja soparna. Je tudi brez kape in ima razmršene, od potu soparne pramenaste ter nekaj predolge lase. Pijano zgrabijo in jo kar poli neso poli vleko v marico. Eden leče, da smrdi kot pizda. Ko marico zaloputnejo in odpeljejo, od notri še daleč skoz ulico in naprej ropoče po vratih in stenah.
02,20: Spodaj pasira taisti policaj, ki je ujel pijanko. Frekvenca obhoda torej kake 3 ure. Pregleda, če so vrata prodajalne EI Niš še zaklenjena. Isto si zabeleži, potem ko pogleda na zapestno uro.
02,40: Dva policaja; eden je prejšnji. Prišla sta iz smeri Rimske ceste, kjer je brzda njuna matična postaja. Eden kadi cigareto. Spet gledata EI Niš. Odideta v smeri Gradišča. Ko izgineta, priteče na ulico mačka in začne tam sedeti.
02,45: Mačka dvakrat zakriči. Naglo teče v temo, sledi pa ji še ena mačka. Pripelje kolesar brez luči.
02,50: Novi policaj se sam vrača na PPMM Rimska cesta. Hodi naglo. Sreča pritlikavega pijanca, ki kar naprej leze vkup, a ga ignorira (!). V veliki hiši iz 00,15 samo še 2 luči, na nobenem oknu firbcev.
03,00: Pripometata se dva pometača. Zelo ropočeta. Pogovarjata se ne. Na biciklu se pripelje mimo nočni čuvaj in gleda (zelo bežno) vrata trgovin. Prvi pometač iztresa koše za odpadke, drugi nekaj posebnega, kar se svetilka, mogoče kozarec iz stekla. Dolgo si ogleduje predmet, nakar ga prepusti v ogled drugemu, ki stori isto. Zatem si zaviha rokav. Zatem spravi reč v žep. Zdajci tudi prvi svit. Na JZ nebu rdeč sij, kot od srednjega požara.
03,15: Prvi dolgi suhi policaj (ki je ujel pijanko) prihaja iz smeri PPMM Rimska cesta. Gre naglo, da maha z rokami, in jo maha. Ni opravljen. Ima pa aktovko. Vendar še vedno gleda sem in tje, in je, kot da bil še kar naprej v službi.
03,45: Nič. Vse prazno. Zaključek.
OPRAVA POLICAJA NOČNE SLUŽBE (POSAMEZNIKA)
1. obleka in obutev (uniforma in črni čevlji po izbiri)
2. opasač
3. samokres v usnjeni fotroli z rezervnim nabojnikom
4. pendrek
5. ura
6. walkie-talkie v usnjeni fotroli
7. beležnica s pisalom
8. piščalka
9. svetilka (žepna, tribarvna)
10. dokumenti
mogoče pa še:
11. načrt mesta Ljubljana
12. žepni nož na vzmet
13. rokavice
14. velik šop ključev
15. ročna bomba
16. vijačno orodje
17. glavnik
18. robec
19. listnica s kaj denarja
20. ampula s ciankalijem
*Številke pomenijo čas po srednjeevropskem času.
