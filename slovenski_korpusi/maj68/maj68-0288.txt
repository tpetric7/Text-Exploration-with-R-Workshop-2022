Na nebu so sijale zvezde kot brezštevilna odlikovanja na prsih starega, zaslužnega generala. Svetlejše so bile od odlikovanj in teže dosegljive. Redkim se je posrečilo, da so jih osvojili. Ti izbranci so bili pesniki, ki so kot pobegli psički blodili med zvezdami in puščali za sabo zlato sled svojih stopinj. Nebo je bilo poetom bolj domače kakor njihova rodna mesta. Zvezde so služile pesnikom za kandelabre na cestah neba. Če bi pesniki cenili odlikovanja, bi si na prsi pripeli zvezde. Bolj so uživali, kadar so gledali zvezdokandelaber, kakor pa zvezdo-odlikovanje.
Generali, ki so jim odlikovanja nekaj pomenila, so z zavistjo, skoraj s sovraštvom, opazovali pesniške sprehode po nebu. Niso mogli razumeti, kako je mogoče, da pesnikov ne more premamiti rumena barva zvezd, barva, kakršno ima zlato.
S kovinskimi zemeljskimi zvezdami niso bili več zadovoljni. Imeli so jih že toliko, da niso vedeli, kam bi z njimi. Generali z brki in z monokli in z odlikovanji na prsih so se polakomili nebesnih zvezd. Bili so že prestari, da bi se sami poganjali za zvezdami. Še konje so jezdili samo ob svečanih prilikah, na primer ob praznikih, drugače pa so se raje prepeljavali v kočijah. V vojskah so imeli skoraj toliko vojakov, kolikor je zvezd na nebu. Vojaki so morali ubogati vsaj generalov ukaz, kajti bili so brez imen. Generali pa so imeli imena in v zgodovinskih knjigah je pisalo: »To je storil general ta in ta. Tu je zmagal general ta in ta.« Vojaki so bili samo »vojska generala tega in tega«, ki je zmagala pod njegovim poveljstvom.
Generali so se zavedali, da jim vojaki lahko osvoje zvezde. Svojim namestnikom so naročili, naj iz vseh vojska izberejo najboljše vojake: pogumne, neustrašene in take, ki ne bolehajo za vrtoglavico. Vedeli so, da plezanje v nebo zahteva ljudi, ki se ne boje višin. Namestniki so izbrali najboljše vojake, kot da bi vestni trgovci izbirali najboljša jabolka za izvoz. Generali so uživali ob pogledu na cvet vojske, kot uživa navdušen zbiralec ob najboljših primerkih svoje zbirke. Ko so gledali svoje fante, oblečene v svetle uniforme z bleščečimi gumbi, jim je srce zaigralo v ritmu rodoljubne koračnice. Mladi vojaki so bili ponosni, ker so šli osvajat zvezde. Vsi so bili še nepokvarjeni in med njimi ni bilo nobenega intelektualca (vsi intelektualci so že pri širšem izboru izpadli). Vojaki so bili še pravi otroci: radi so imeli bleščeče stvari, posebno zvezde in steklene kroglice.
Potem so generali dvignili svoje bleščeče palice (pri generalih je vse bleščeče) in najboljši vojaki, imenovani »lovci na zvezde«, so se previdno kot potapljači na morsko dno podali v nebo. Plezali so po tenkih, srebrnih lestvicah (po kakršnih je v njihovih otroških letih plezal Miklavž). Njihove bele uniforme je pozlatil zvezdni prah in videti so bile kot generalske. Včasih je kdo omahnil z lestve in tovariši so gledali za njim vse dotlej, dokler se ni izgubil v modrih meglicah. Taki prizori so jim bili všeč, ker so bili na nebu in tu je čudovito, tudi padci. Ko so prišli do prvih zvezd, so jih sneli z neba in jih spravili v nahrbtnike. Potem so se tako dolgo vzpenjali v nebo, dokler niso napolnili nahrbtnikov.
S polnimi nahrbtniki so se vrnili na Zemljo. Nihče jih ni opazil, ker nihče ni mislil, da nosijo zvezde v nahrbtnikih. Vso pot do vojašnice so peli. Pred generali so se postavili v vrsto in ti so opazili, da se jih je vrnilo zelo malo. Toda, ko so iz nahrbtnikov stresli zvezde, so generali ob njihovem žvenketanju pozabili na vojake. Planili so po zvezdah in si jih pritiskali na prsi. Potem so se spomnili tudi vojakov. Nasmejanih obrazov so veleli svojim stražnikom, naj prineso košare s kovinskimi zvezdami. Velikodušno so jih razdelili med vojake in jim dovolili, da so odšli domov.
Lovci na zvezde so ob večernih urah posedali na balkonih svojih hiš in kadar je bilo jasno, so strmeli vanj in gledali, kako novi lovci nabirajo zvezde za svoje generale. Kadar so se spomnili svojih kovinskih zemeljskih zvezd, ki so jim jih dali generali v zameno za nebesne zvezde, so se otožno nasmehnili.
