tem ko si je s hrbtom dlani otiral usta, si je preudarno in tehtajo ogledal obrok, da je pri tem debelo požiral sline. Iz košarice je pobral krajec kruha in s tremi prsti izbrskal vso sredico, ki jo je potem previdno položil v najbolj močvirnat predel obroka. Potem je vzel v desnico vilice in v levico nož. Potem je predjal vilice v levo dlan, nož v desno dlan, šele tedaj pa je z nožem potopil krušno sredico v zeleno mlakužo. Potopljeno sredico je z vilicami malo mrcvaril pod gladino, tako da je izpustila vso dušo in da je na mesto duše prišla skoraj celotna moča iz vsega obroka. Usta je odprl zelo zelo na stežaj, kar pa je bilo komaj komaj dovolj za tako velik zalogaj, kot je vsa sredica iz celega krušnega krajca. Ko pa je enkrat začel mleti, je mahoma in z učinkovito srdito kretnjo od polovice klobase odrezal tretjinko, ki je tudi brez čakanja poletela k še nepogoltnjeni masi prvega zalogaja v usta za priboljšek, skoraj da kar za nagrado. S tem je možakar zaključil prvo etapo. Pribor je previdno položno prislonil ob krožniku, s težkim hrbtom se je nagnil daleč nazaj na naslonilo in ovratnik sivega površnika, zadovoljno si je pomel dlani in v tem neprestano žvečil in gledal v svoj krožnik: tam je iz prereza klobase teklo nekaj slastnih studenčkov kristalnega soka, ki se je počasi, a neustavljivo in hrepeneče zbiral pod klobaso v jezerce. Toda zdaj je bilo na vrsti pivo, droben, vendar silno ostro ščemeč požirček piva.
Stahanović je debelo pogoltnil sline in se brez volje zagledal v svoj krožnik, kjer sploh ni bilo nič mastnega in zelenega, kjer je bila samo rožnato močnata gošča kot ena samcata sicer zdrava in kalorična, vendar pa nekoliko nagnusna zadevščina.
Možakar pa je bil docela zaposlen s svojim obrokom, razigrano ga je premerjal kar od daleč, da se mu je kradel po obrazu predrzen nasmešek, in je stiskal rjavo steklenico k prsim.
Stahanović je odložil žlico kraj krožnika na prt, da sta se na belini platna začela širiti dva kroga oranžne krvi. Dejal si je, ko je spet pogledal v možakarjev krožnik:
»U ala bi ja to jeo.«
Potem je rekel in je s prstom pokazal:
»U ala bi ja to jeo.«
Z možaka je v trenutku padlo vse veselje, vsa razigranost, vsa uživancija.
»Pa jej. Kaj sem ti pa jaz kriv.«
»Pa tako, ja samo kažem, ova mi je žena podvalila, inače ja …«
Možakarju se je zdaj mahoma povrnilo vse prejšnje. Postavil je steklenico na mizo in zavihtel nož in vilice. A spet je kar otrpnil:
»Šta gledaš, momek, jedi, jedi!«
Stahanović pa je kar gledal in nič več ni maral svojega krožnika.
»Nisam gladan,« je rekel.
»Pa nič. Jaz pa sem.«
In je načel drugo polovico klobase, čeprav je prvi manjkala šele ena tretjina. Ko je prebodel kožico, mu je brizgnil na rokav curek maščobe. Žalostno je opazoval, kako tkanina rokava brezdušno pije okusni sok, a takoj se mu je povrnilo veselje, da je dobrosrčno odrezal omišljeni del klobase. Medtem ko je na nataknjeni kos klobase natovoril najprej še malo krompirja, prek vsega pa je potegnil še zavesico kislega zelja, si je zabrundal:
»Na vratih je pisa-alo: kure pa kisu ze-ele, eno sem za jošk prjel, še druge so hotele …«
Zdaj pa Stahanović nič več ni maral gledati možakarjeve pojedine. Odrinil je krožnik in se polotil skodelice kompota. Tekočina je bila motna in črno temna, da se v njej nič ni videlo raznih krhljev jabolk, rezin limone in tako dalje, pač se je na vrhu videla polovica črne suhe češplje, ko je bila ostala polovica pod gladino in se je ni videlo. Pobral je s podstavka malo žlico in natovoril ponujajoči se sadež. Češplja pa je bila črviva, saj je vendar začutil z jezikom med mesom trde grenkljate pičice, tudi koščica se ni hotela gladko ločiti od mesa, te stvari je vendar poznal, suhe češplje. Izpljunil je vse skup nazaj na žličko, nakar je z žličke vse skup stresel na podstavek kraj skodelice, potem pa je z žličko pohitel zajeti kompotnega soka, da si je popravil slabo aromo v ustih. No, pa se je pojavila na gladini nekakšna vrvica.
»A šta je ovo, majkumu …« je pomislil Mojmir Stahanović in prijel z levico plavajočo vrvico in jo potegnil iz kompota.
Nesreča je bila v tem, da je možakar prav tedaj prišel do novega ostrega požirčka piva, tako da se je na poti po steklenico hkrati in mimogrede še malo razgledal po bližnji okolici. Tako je namreč ujel v razgled prav trenutek, ko je sosed iz svojega kompota za rep potegnil pravo pravcato in čisto navadno sivo miš, ki je bila sicer čisto dobro skuhana, zatorej ponekod brez dlake, tudi ne sive, pač pa kuhane barve, vendar je to bila čisto prava pravcata in čisto navadna miš, domača, siva, shrambna, kletna, kakor se ji že reče … no, bila je miš.
Stahanović je rekel: »U, pazi ga, jebem mu boga, miš!«
»Miš …« je rekel možakar. Potem je rekel isto še enkrat, vendar je zdaj zakričal, takisto ko na Stahanovića, kot da bi bil kriv Stahanović:
»Porka duš, miš!«
Nakar še:
»Poglejte, če to ni miš, prekleta kurbarija, nas bojo s podganami futrali …«
In so se zgrnili vsi jedci, da so se najprej prepričali, če je miš res miš. Miš je zdaj spokojno ležala na belem prtu, kljun je imela malo odprt, da sta se videla dolga sekavca, ostali sestavni deli brčja so bili morali že odpasti, kajti miši se je držala samo še ena brčna dlaka, dolga in štrleča; šlo pa je miši na smeh.
Potem je prišla strežnica in je trdila, da ni nobene miši nikjer, da naj ji jo pokažejo. Možakar jo je prijel za roko in potegnil čisto k mizi:
»No kaj pa tole, porka duš mat kurba!«
»To ni miš,« se je glasil odgovor.
»O, madona, kaj pa je?«
»To vi vsi skup mene zafrkavate.«
»A ko zajebava, ko zajebava,« je vzrojil Stahanović.
»Ja, tale jo je prinesel, tale, ves čas sem ga gledala,« je rekla strežnica in kazala s prstom Stahanovića.
Stahanovič je prevrnil mizo in stol in dva delavca in je rekel:
»Mrtvu ti majku jebem u grobu.«
Ljudje so ga prijeli za roke in za noge in za glavo. Prišlo je soparičasto kuhinjsko osebje; prišla pa je tudi resnobna in stroga ženska v črnem, med potjo se je dala tu in tam malo poinformirati, sem in tje je pripomnila, da bo treba poklicati policijo; potem si je dala pokazati miš. Miš je zdaj ležala med klobaso in kislim zeljem in kruhom in krompirjem in krhlji jabolk in pivom in črepinjami. Možakar jo je s pomočjo noža natovoril na veliko žlico in jo pomolil k upravnici. Upravnica je dejala:
»Glej no, pa res.«
In potem:
»Poslušajte, kaj mi pa vi tole ostudno zadevo molite pod nos, saj nisem slepa.«
To je rekla strogo in avtoritativno, da je možakar takoj stopil za korak nazaj. Upravnica je še enkrat premerila navzoče z ledenim pogledom, potem se je obrnila k osebju, da so ji ljudje naredili špalir in prestrašeno gledali v tla. Pri vratih se je z roko na kljuki obrnila nazaj in rekla:
»In da veste: nobenih deliktov več!«
Potem je odkorakala po stranskih stopnicah v svojo pisarno. Pri oknu, ki gleda na križišče, je stal zelo dolg plavolas mladenič in otožno opazoval zunanja dogajanja. Ko je vstopila upravnica, se je razburjeno in z velikim strahom bliskovito obrnil od okna:
»Kaj je doli, kaj je bilo?« je rekel.
Upravnica je narahlo zadrlesknila vrata in se s hrbtom naslonila nanje. Glavo je nagnila postrani in zelo nazaj. Z roko si je šla prek čela, kjer se je nabrala meglica znoja, potem pa roke ni spustila v prejšnji položaj, marveč se je začela z njo gladiti po vratu; potem se je začela smejati, najprej potiho in z zaprtimi usti in odprtimi in v strop obrnjenimi očmi, potem so se prsi tresle vse hitreje in so se odprla usta in se je zaslišalo glasenje smeha in so se oči zaprle. Tedaj se je dolgo smejala, hkrati pa si je pri temni muslinasti bluzi na prsih odpela štiri gumbe, da je zazeval globok dekolte in so v pisarniški somrak zakipele obline še kar velikih prsi belega mesa.
»Hahahaha, ne boš verjel, saj ni nič takega … hahaha, ampak našli so miš, hahahaha …«
»Kaj, zberi se, kakšno miš, kaj govoriš,« je zlovoljno zasikal mladenič.
»Ja, ja, miš, hahaha …«
»No kaj pa vojaki pa policija, kaj pa tistale revolucija tamle,« je vzkliknil mladenič in je hotel imeti na vsak način resnobno vzdušje; spet se je ozrl na ulico, tudi je odgrnil zaveso, da bi mogla upravnica še enkrat videti vso resnico na lastne oči.
Upravnica je malo odprla oči in smeh je spet zlezel v tiho hahljanje.
»Kaj?« je rekla. »Saj nič ne razumeš, deček neumni! Tebi nihče nič noče, le miren bodi. Pravim, da ni nič drugega, le miš so našli v jedi.«
»Da so te klicali samo zato?« je rekel mladenič in stopil proč od okna.
»Seveda, to nima nobene zveze z vojsko in nemiri in temi tvojimi travmami … daj, pridi semle, srček.« Njena desnica se je splazila dol h ključavnici in prsti so se pritipali do ključa, da je potem malo kovinsko zašklepetalo. Mladenič je stopil k upravnici, ki se je zdaj s hrbtom narahlo odgnala od vrat; videti je bilo, da se bosta sredi poti srečala in da bosta telesi zadeli in trčili eno v drugo, toda upravnica se je stiku zadnji hip ognila z nesluteno gibkostjo. Spet se je na kratko glasno zasmejala in stopila k manjši loputi velike pisarniške omare. Ko je loputo odpirala, je morala roke dvigniti, tako pa je tudi črno krilo zlezlo po stegnih malo navzgor, da je pojav razkazal še malo več jedrih oblik s temnimi najlonskimi nogavicami prevlečenih nog in da se je pokazal čipasti rob črne kombineže, ki je bil drugače ves čas skrit pod vrhnjim krilom.
»Tako je vroče tu notri,« je rekla, ko je v dva zelo velika kozarca iz kristalnega stekla točila velike količine zlatorjavega konjaka tuje znamke. Lopute potem ni nič zaprla, da so se videle v ozrcaljenemu prekatu še mnogotere druge steklenice drugih pijač, le čaši je vzela in eno podala mladeniču, sama pa je sedla v usnjen naslanjač k pisalni mizi. Ne da bi odložila kozarec, je odrinila z enega na drugi konec mize vse razne akte in pepelnike in druge reči, da si je napravila prostor za noge, ki jih je iz sedečega položaja igrivo zavihtela na mizo in sta ji pri tem i črno krilo i črna kombineža zdrknila prav do bokov in so se pokazale čipkaste spodnje hlačke črne barve in črni elastični trakovi tistega mehanizma, ki skrbi, da črne najlonske nogavice ne zdrknejo na tla in da iste tudi niso kar zgubane in ohlapne in v ostalem neredu.
»Take smo pa mlade vdove,« je grenko zagolčala in napravila velik požirek iz svojega kristalnega kozarca.
Mladenič se je bil že ves čas smehljal, zdaj pa je užaljeno pogledal stran.
»Kaj je, moj ljubi fantek, saj sem mlada, ali nisem?« je rekla upravnica in zajela polna pljuča zraka, da so ji prsi še enkrat močneje zakipele iz dekolteja, hkrati pa je odložila čašo na tla in si tudi z rokami podprla neizmerno kipenje in utripanje, pa tudi je z rokami to dinamiko malo zajezila, kot da bi se bala, da ji bo vsak del telesa skočil živeti svojo lastno burno pot.
»Ne, ampak to, da si vdova …« je rekel mladenič.
Upravnica se je zasmejala. A se je spet nehala smejati, napravila je zaskrbljen glas, kot da bi se po naključju spomnila česa najvažnejšega, in rekla:
»Daj no stopi malo sem … še malo bliže …«
Potem je bliskovito prijela mladeniča za izboklino na hlačah pod trebuhom in se je zasmejala.
»Gospod, kaj imaste pa vi tole?« je zaskrbljeno vprašala in stvari ni hotela izpustiti.
Mladenič je zardel in ni nič rekel, samo gledal je, kako so upravničini prsti gladko odpeli tiste tri gumbe in je poskočila na plan ona izbočena stvar.
»O, glej no glej, kdo bi si mislil,« je zapredla upravnica z zelo nizkim in zadovoljnim glasom in se malo poigrala z rečjo, da je mladenič zadrhtel ko struna in se spustil na kolena, da bi si tako morda pridobil enakopravnejši položaj. Upravnica pa je bila stroga:
»Nič nestrpnosti! Vse ob času. Stvari si je treba najprej pobliže ogledati.«
In si je še naprej ogledovala štrlečo stvar. Potem je sprostila še zadnji gumb in sponko, da so hlače kot kakšna navadna cunja padle na tla in je stal mladenič tam v samih nekoliko ponošenih spodnjicah.
»Daj, pomagaj no, ne stoj kot kip, sleci te gate.«
Čez čas je rekla:
»Sleci še te reči, saj nisi pri zdravniku za riti.«
Mladenič je plaho pogledoval k vratom in bilo mu je zelo sitno kar takole golemu stati sredi pisarne.
»Ne boj se, nobenega ni tukaj,« je hlastno in blodeče prhnila upravnica in vstala iz naslanjača. Stopila je k vratom in še enkrat obrnila ključ in ga vzela iz ključavnice.
»Pridi sem,« je rekla in se naslonila na vrata. Potem si je spet ogledovala sleherni del suhega in koščenega telesa dlje časa.
Potem je potrkalo na vrata.
Upravnica je stopila na prste in prijela mladeniča za štrlečo reč, da ga je na ta način potegnila stran od vrat. Naslonila se je na steno kraj vrat.
Spet je potrkalo, malo močneje.
Upravnica je dvignila roko in položila dlan na mladeničeva usta, hkrati pa je očitajoče pokazala s prstom dol k stvari, ki je zdaj s srčnim utripom lezla vkup in vase. Mladenič se je nasmehnil in skomignil z rameni. Upravnica je odpela preostale gumbe muslinaste bluze; izkazalo se je, da pod prosojno kombinežo ni nobenega modrca ali kakega podpirala, da so tako prsi v resnici še dovolj trdno držale obliko kar same od sebe.
Debela in zelo prepotena glavna kuharica je potrkala še enkrat. Pri tem je odkimavala in je pritisnila na kljuko, da se je prepričala, da so vrata res zaklenjena in da res ni nikogar. Ozrla se je in obrnila pogled skoraj navpično gor v visokega mladega človeka ostrih potez, saj je bila sama zelo nizke rasti.
»Ni nobenega, ampak res čudno,« je rekla in se sklonila, da je pogledala skoz ključavnico. Ko je tako gledala, je rekla:
»Ni, sploh je ni.«
Moški jo je narahlo odrinil od vrat in še sam pogledal skoz ključavnico.
»Ja, tako je videti …« je zamrmral in prislonil uho na vrata. To je kuharico inspiriralo, da je tudi sama prislonila uho, seveda pa je bilo njeno uho prislonjeno na vrata dosti bolj spodaj, razmeroma nekje v višini človekovega trebuha. Ko je človek videl, da ga kuharica posnema, ga je popadla nejevolja in se je vzravnal in stopil od vrat.
»Pa kaj vi mislite, kje bi jo lahko dobil?« je rekel, da se je kuharica zdrznila in se tudi takoj vzravnala.
»Hja, kaj vem. Še prejle, pred pol ure je šla gor. Ne vem. Po mojem je kje v hiši. Mogoče je šla na stran.«
»Potem bi lahko malo počakal?«
»Ja lahko, lahko. Ampak mogoče je pa tudi že odšla. Gospa upravnica ima tako slabe živce za ta hudi promet doli, veste, včasih ji postane slabo, pa kar odide. Saj potem pride nazaj, ampak nobeden ne more reči, da ob tem in tem času.«
»No že, ampak, gospa, saj veste, da mene vaša gospa upravnica nič ne zanima …«
Kuharica je debelo pogledala.
»Pa ja ne mislite, da bi ga kar zaslenila in pustila?« je rekla.
Človek je potegnil iz žepa škatlo cigaret in vžigalnik ter si prižgal in lačno pogoltnil nekaj požirkov dima.
»Ne vem,« je rekel, »jaz vem samo to, da je imel danes sestanek z vašo upravnico.« Pri tem je pogledal na zapestno uro. »Ja, pred dvema urama je bil zmenjen z njo. Zdaj bi moral biti že zdavnaj doli.«
»Ampak gospod, mi zares nismo videli nobenega. Mogoče, če je prišel po drugem stopnišču …«
Človek je dvignil roko, da je kuharica prenehala govoriti, kajti izza vrat se je zdajci začul nerazločen šum. Spet je skočil k vratom in prislonil uho. Nekaj časa je napeto poslušal, potem pa je stalni hrup, ki je prihajal od spodaj, naenkrat tako narasel, da je odločno preglasil vsa ostala morebit-
