I
Dežuje. Somrak. V aleji pod kostanjem nekdo poskuša ljubiti črnega bus-boya iz vogalne restavracije. Pob se smeje in se poskuša rešiti objema moževih rok. Moški odpne razporek na pobovih hlačah in mu potegne ven tiča. Golobi preletavajo nad sivimi in mokrimi strehami. Avtomobili lepljivo drsijo po asfaltu. Pob zavpije: Pozneje, stari! Pozneje! Moram nazaj. Reši se objema in naglo skoči na cesto. Vanj zadene avto in pob pade na asfalt. Razporek ima še zmerom odprt in roke si tišči k obrazu.
II
Bili smo dobri prijatelji. Lazar in Ljudmila sta bila poročena in Ljudmila mati živahnega sinka. Ponoči smo se sprehajali po starem delu mesta in se pogovarjali, smejali, se prepirali in peli. Ljudmila in jaz sva se vselej obregala drug ob drugega, čeprav sva bila ljubimca. Potlej sem za dve leti odšel iz dežele. Zadnjič ponoči sem se vrnil. Na letališču me je čakala Ljudmila. Pozdravila me je v francoščini dasi je nikoli ni znala niti besedice. Ves čas sva se pogovarjala samo v francoščini in njena je bila brezhibna. Vprašal sem jo ne da bi kazal, kako sem presenečen. – In tvoj soprog, Ljudmila, kako je z njim? – O, z njim je prav v redu. Čisto drugačen je postal. – Kako drugačen? – Rad me ima. Obožuje me. Ljubi me. Seveda sem takoj vedel, da laže. Nikoli se ni učila francoščine, celo sovražila jo je. Čutil sem, da bova kmalu spet stara ljubimca.
III
Na Pont du Cordonnier je kot običajno vse polno ljudi. Stojijo, se pogovarjajo, hitijo, se smejejo, si stiskajo roke in spet hitijo. Rjava voda tiho odšumeva pod mostom. Okrog enajstih: Strel! še en strel! Tretji! Slišati ga je bilo vse naokrog po majhnih ulicah blizu Pont du Cordonnier. Ljudje se za hip ustavijo, okamenijo. Naslednjo sekundo pa se vsi zberejo pred hišo, odkoder je bilo slišati strele. Godbeniki v črnem so že tam. Pogrebci z venci čakajo in vsi ljudje so že v črnih oblekah. Pogovarjajo se bolj po tiho.
IV
Mikula, Nancy in jaz hodimo naokrog po veliki samopostrežni trgovini. Od časa do časa Mikula nekam zgine. Z Nancy kramljava in jaz naenkrat stisnem pod pazduho kos prekajenega mesa. Mikula se spet pojavi in napotimo se k registrirni blagajni. Ženska pri blagajni me dolgo časa opazuje. Mikula na glas izrazi, da se mu nekaj zdi sumljivo. Blagajničarka potlej reče, da sem ukradel nekaj in da stiskam pod pazduho. Nancy reče, da je to laž in me veselo gleda. Tudi meni se zdi laž. Vseeno pokažem ženski, da pod pazduho ničesar nimam. Mikula v tem spet zgine. Z Nancy greva ven in začneva teči. Za nama se požene trop ljudi iz samopostrežne. Tečeva po ulicah, čez travnik, po grapah, med velikimi koreninami, skalami, čez vinograd in prideva do lesenega skednja. Zvlečeva se notri, se vleževa na suho bukovo listje, in jaz pričnem Nancy slačiti. Otipam ji velike prsi in ji povem, da so velike in da nemirno poljejo. Potlej ji slečem hlače, škorenjčke, spodnje hlačke, in se mirno vselim vanjo. Objem traja neskončno dolgo. Potem sva omamljena. Nancy me boža. Pridejo ljudje iz samopostrežne in še več drugih in naju zmotijo ali kaj. Mikula je med njimi.
V
Politik pri štiridesetih stoji sredi množice in govori. Na sebi ima rjavo obleko. Sredi glave je plešast. Oči mu sijejo in v obraz je zadihano, sijoče rdeč. Konča z govorom, prekriža roke in se prikloni. Po pleši mu gomazijo razne drobne živali. Plazivci, črvi, hrošči, stenice, gliste i tako dalje.
VI
Gene je mrtev. Hodimo naokrog in iščemo njegovo truplo. Yula in Eva sta oblečeni v črnino. Stokata in solze jima izmivata bel prah z lic. Neutešljivo vzdihovanje od vsepovsod se zadira v zelenje. Travnik, po katerem hodimo, je mehko zamočen. Reka je rjava od blata, otekla od vode. Pred mlinom, zapuščenim in prekritim s trdim blatom in pajčevino, najdemo na voziček s truplom Genea. Razpale in potemnele lopatice kot nerabno orožje krilijo v vetru. Krsta je nekam majhna, rjava in obita z zlatimi žebljiči. Poleg nje je stojalo, na katerem je Genejeva obleka, igrače, knjige, dva francoska meča in vrvi za premikanje pohištva. Gene je bil selivec. Porivam pred sabo voziček s krsto. Obe ženski mi sledita. Teren je zelo mehak in je težko napredovati. Ko smo nazadnje vsi v široki, blatni vodi, je dosti laže. Dejansko dosti laže.
VII
Gail sedi pri oknu. Splezam po zidu do okna, Gail mi odpre, vstopim. Gail je v beli spalni srajci. Gail je široka, debela punca, Norvežanka, mirna in dobrega smeha. Sediva stisnjena drug k drugemu. Srajčica se ji nekako raztopi. Objemam ji rit in ližem kraljevske prsi. Stiskam ji trebuh. Sijajna ugrezljivost. Bela, dišeča. Gail se steza spretno in mehko in prožno ko da nima blizu sto kil. Poiščem si svoje klinčavo spolovilo in se dam njenemu goltanju.
VIII
Na glavnem trgu se iz zvočnikov razlegajo koračnice in vzpodbudni nagovori. Nekdo, skrit na podstrešju, odstreli zvočnike, enega za drugim. Nastane popolna tišina. Dvesto do tristo ljudi oblečenih v usnjene plašče, zbitih v kvadratasto kepo, se pojavi na trgu:
1. V rokah imajo vile in kose.
2. Gledajo v luknje v zidovih, koder so poprej bili zvočniki. Neverjetno podobni izrazi na obrazih.
IX
Snemamo film blizu ribnika. Včasih pride iz globoke vode velika bela ptica in gleda naokrog zelo žalostno. Potem nekaj časa leti in se spet potopi v vodo. S kamero se spustim na dno ribnika. Voda pravzaprav sploh ni voda ampak neka gosta, prozorna tekočina. Ptica stoji na dnu in gleda naokrog. Videti je celo kopico raznih bitij, ki neprestano nekaj počnejo. Ptica počasi obrača glavo in opazuje. Snemam. Kmalu se premakne, pogleda proti površini in se začne vzpenjati. Potlej je ne morem več videti, kako pride ven z istim žalostnim pogledom.
