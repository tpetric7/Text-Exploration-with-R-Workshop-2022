1
Bila je gospodična Jožefina, uslužbenka iz Zavoda.
»Čili, zdravi!« je zinila presenečeno in stopila v predsobo, potegnila za sabo še mrežo, v kateri je visela steklenica kisle vode, in nekaj pomaranč. »Mislila sem, da vas bom dobila v postelji, s temperaturo ali čem podobnim …«
»Ne, ne,« je pohitel gospod Janko, »še kar zdrav sem. Vsekakor še zmerom na nogah.« In bil je kar zmeden od olajšanja, saj mu je to žensko poslal sam bog. Pri tem pa je bilo tako naravno, da, najnaravnejše, da je ta pomoč prišla iz Zavoda, od nikjer drugje kot iz Zavoda.
»Seveda, ni pa se vam zdelo vredno, da bi nam vsaj telefonirali.« Zdaj, ko si ga je nekoliko pobliže ogledala in se prepričala v njegovo telesno zdravje, ji je zavrela kri, ne da bi si mogel Janko to njeno jezo pojasniti. »Čujte,« je priprla veke, »kaj res hočete, da se tudi jaz razjezim na vas. V Zavodu že tako ni vse v redu, ljudem je zmanjkalo zanosa ali česa, zdaj pa ste začeli še vi! Ni vas, in to kar brez opravičila! Niti misliti si nisem mogla, da bi izostali kar tako, šla sem torej in povedala, da se vam je moralo nekaj zgoditi, nekaj nepredvidenega, vsekakor pa nekaj hudega …«
»Saj se mi je, gospodična Jožefina,« je priznal Janko in se hotel ženske oprijeti. »Samo da ste tu, gospodična Jožefina, zdaj je z mano vse v najlepšem redu. Vstopite ali pa pojdiva, kar takoj pojdiva …!«
»Zdaj, ko je že prepozno! Prej pa se vam ni zdelo vredno niti telefonirati!«
Janko pa se je kar smehljal. Najbrž je bilo res veliko narobe, ampak gospodična Jožefina je bila tu in zdaj se je moralo vse zgladiti. Misel na dekletce si je že izbil iz glave, predal komode je zaprl, gospodična Jožefina sama pa se bo že unesla. Bila sta vendar stara znanca, člana istega revolucionarnega krožka, pripadnika istih velikih in nekoliko nepremišljenih idej. Ne glede na to, da je gospodična Jožefina vkorakala več kot oblastno, je bilo jasno, da se bosta vsak hip sporazumela, v razočaranju ali v neveri, v obupu.
»Ljuba moja,« je rekel. Prestreči je hotel plašč, gospodična Jožefina pa se mu je iztrgala.
»Roke proč!« je zavpila kot obsedena. »Zdaj se še norčujete iz mene! Norčujete in kljubujete, sploh niste več srečni, če ne kljubujete. Prav res, kar tepla bi vas, gospod Janko! In nikjer ni rečeno, da vas ne bom; vsaj zlasala vas bom!«
Zadeva je bila torej resnejša. Videti je bilo tako, kot da je gospod Janko res kriv njenega nemira in strahu, čeprav je bilo očitno, da je njegovo svojeglavost tudi občudovala in mu jo zavidala. Prav to občudovanje, ki si ga ni hotela priznati, jo je pravzaprav spravljalo v ta siloviti bes. Moral jo je prav zgrabiti, saj je razdraženo naperila vanj nevarno ošiljene nohte in mu hotela z njimi v lase, če ne kar v oči.
»Razburjam se, seveda se razburjam! A veste zakaj,« je rekla, ko je že morala odnehati. »Zato, ker ste zaletav tepček, sploh nič ne mislite! Takole sposoben in odgovoren človek si vendar ne more privoščiti take lahkomiselnosti, ne da bi še drugi trpeli zaradi njega! Zadosten razlog je že to, da vas mi čakamo, vas pa ni. Vam je zdaj jasno.«
»Za božjo voljo, ne govorite mi več o tem. Kaj je narobe!«
»Mislim, da dovolj!«
»Saj,« je zatarnal, »ti moji nenadni glavoboli. Ti moji nenadni glavoboli, ki izhajajo iz slabe prekrvavitve! Ko nikdar ne veš, kdaj se ti bo kar vnelo v glavi. Dovolj je ena sama cigareta preveč, en sam kozarček žganja!«
»Lažete!« je udarila z nogo ob tla, zavrgla mrežo na zadnjico in si je kratko malo ni dala vzeti. »Zdravi ste kot dren! A prav na cesto hočete, med izprijence in postopače! Pa se sploh zavedate, kako malo vam je pravzaprav za to potrebno, kako majhna nemarnost je danes dovolj, da se človek že znajde nekje na robu – ne samo na robu, ampak kar v jarku, v blatu, od koder ni več nobene poti nazaj! Kakor zdaj ne moremo brez vas, tako nam naslednji hip sploh niste več potrebni, da, kakor pri vseh brezhibnih stvareh! To deluje brezhibno, hvala bogu, vsaj to! In sedaj si predstavljajte, predstavljajte si vendar: takole sposoben in še razmeroma mlad človek na cesti, brez zaslužka. Že kar vidim vas, kako se potikate po gostilnah in spet filozofirate, kako mečete blato na vse strani in se obešajo na vas prevratniki!«
»To bi me uničilo, to bi me do kraja uničilo! Je mar kdo rekel kaj takega?«
»Če še ni, pa še bo!«
»Ne kličite hudiča! Zdaj je že vse mimo, zdaj je že vse v najlepšem redu! Ne morete si niti misliti, kako sem vesel, da ste prišli k meni, da sem spet z vami …«
Uspelo mu je iztrgati ji mrežo in zdaj se je zadovoljno hahljal in muzal; bolj kot se je gospodična Jožefina razburjala in zahtevnejša kot je bila do njega, zadovoljnejši je bil, mirnejši, srečnejši. Njena zahtevnost ga je vračala v premišljen, trden, obvezen svet, in prav tega mu je doslej manjkalo. Če je bilo še kaj narobe, je bilo samo to, da je bila Jožefina ena izmed tistih redkih žensk v Zavodu, ob kateri noben moški ni mogel ostati kar ravnodušen. Tudi gospod Janko jo je samo pogledal in je že potoval, poskakoval, duhovičil … In pri tem je bilo dejstvo, da je bila gospodična Jožefina tako presneto stvarna, do roba in še čez nalita z zdravo krvjo, v vsakem oziru bolj mesena kot poduhovljena – še najbolj varljivo: bolj kot je bila videti stvarna, težje je ob njej ostal na trdnih tleh. In navsezadnje: tudi tista njuna nekdanja pajdašija, ki je postavila med njiju duhovni zid nedotakljivosti in brezspolnosti, ta laž, ki jo je bilo treba podreti, ta zatajevana resnica, ki naj bi izbruhnila šele tam in tedaj, ko se bosta slednjič znašla kot gol moški in gola ženska. Skratka, v bližini gospodične Jožefine se je čudež kratko malo moral zgoditi in pri tem je bilo kaj malo važno, od kod se je prikradla v gospoda Janka ta coprniška iluzija; odrešil bi se je lahko samo, če bi se še ta trenutek skopil.
Tako je bilo tudi zdaj. Vso kri je imel v glavi, da, kot da ga je obiskala poosebljena skušnjava, in ko ji je pristopil in ji izkazal gostoljubje, ko ji je hotel prestreči plašč, mu gospodična Jožefina ni dajala samo trdnosti, ampak je bila zanj tudi usodno znamenje, da kratko malo mora postati plen nerazsodnih sil, ki so se poigravale z njim že ves dan. No, dokler je nanj tako neusmiljeno kričala, ga pehala od sebe in mu grozila celo s klofuto, je bil najhujšega odrešen in zato tudi strašansko srečen. Že to, da se je tako prepričljivo hudovala nad njegovo lahkomiselnostjo, mu je vračalo ravnotežje. Še več kot to: ta njena neotesanost, ta njena jeza se je presenetljivo ujemala z njeno lepoto; bila je kot mati. Skratka, vse se je lepo zaokrožilo, nerazumno je počivalo v razumnem, nepotešena sla v miru … Kakor hitro je dopustila, da je prestregel njen letenski plašč, jo je zgrabil za zapestje, se je dobesedno oprijel in na vse njene besede samo še vneto kimal. Popeljal jo je v dnevno sobo in jo posadil na kavč, ne da bi jo spustil vsaj za trenutek, nasprotno, še krčeviteje jo je držal, kot da ga je strah, da mu bo pobegnila. Željan je bil prav njenih trdih besed, prav telesno je bil potreben njene jeze, ki ga je tako blagodejno orazumljala.
Gospodična Jožefina pa se mu je hotela iztrgati; zanjo je bila ta pajdašija preveč skušnjavska, da bi jo lahko dovolila.
»Nikar ne mislite, da me boste pretentali!« je rekla. »Tej vaši gorečnosti prav nič ne zaupam, niti toliko ne, kolikor je za nohtom črnega!«
»Ne, ne,« je odkimal gospod Janko, »nič takega se ne bo zgodilo! Zagotavljam vam, gospodična Jožefina, in ne bojte se! Niti najmanjšega vzroka nimate, da bi pred čemer koli strahovali!«
»In česa naj bi bilo strah mene! Povejte, česa naj bi se bala! Jaz sem že skusila vse posledice take lahkomiselnosti, in me ni pobralo! Tudi sem že vse storila, da bi postavila reči na svoje mesto in da bi bili ljudje zadovoljni, nisem pa dosegla še prav nič, niti dušnega miru ne, ki mi je najbolj potreben!« Nazadnje ga je pogledala prav s strupenim očitkom: »In tudi vi ste eden izmed izdajalcev!«
»Vi, vi,« je prizadeto planil gospod Janko, »vi ste izdajalka! Kje pa ste bili doslej! Kje pa ste hodili, da vas ni bilo k meni, ko sem vas najbolj potreboval!«
»Jaz sem bila tam – vas ni bilo!« In še zamerljiveje je dodala: »Jaz vas še nikoli nisem zapustila! Kar spomnite se, nehvaležnež, nisem vas pustila samega niti takrat, ko so vas vsi zapustili!«
Dregnila je v Jankovo najbolj občutljivo točko. Ne samo, da se mu je zdaj Zavod prikazal v vsej resničnosti, z drobnimi človeškimi prepiri in intrigami, ampak se je spomnil tudi preteklosti, svojega nekdanjega življenja, ki ga je hotel kar pozabiti. Nemočno jo je pogledal, ona pa se je jezila naprej. »Preveč vas imamo radi, da bi smeli takole delati z nami.«
»Če bi bilo to res, kar govorite,« se je branil Janko, »ko bi le bilo vse to res!«
»Saj tudi mene kdaj prime, da nimam več mirnega obstanka, da bi samo grizla in tolkla okrog sebe, ampak prav to me tudi spametuje! Nazadnje sem srečna samo še takrat, kadar se lahko s kom strinjam, kadar lahko komu odjenjam, prijateljsko prikimam … Da, prav zaradi svoje nadutosti nazadnje živim samo še od trenutkov, ko sem lahko prijazna in sladka, ko uganem besedo ali jo razberem v očeh, še preden jo je človek sploh spregovoril. Z veseljem se odrekam vsem svojim muham!«
»Tudi jaz tako,« je pograbil gospod Janko, »tudi jaz tako! Obenem pa se seveda v meni že nabira vihar ljudomrznosti, nekakšno uveljavljanje za vsako ceno … To pride najbrž od tega, ker te ljudje kar požirajo in požirajo. No, vseeno, nadaljujte! Nadaljujte, lepo vas prosim!«
»In kaj potlej?« ga je živo, uporno pogledala. »Vas res ni še nič izučilo?! Kar dajte, storite kaj zoper človeka, poskusite, videli boste, da boste samo še na slabšem! Samo v prijateljstvu z ljudmi ste močni, srečni, bogati …«
»In narobe, s kostmi vred te požrejo, sploh te več ni! Ne, ni, sicer Zavod ni tisto, kar menimo o njem. A dajte, lepo vas prosim, nadaljujte! Povejte, kaj je tisto, kar vam daje to neznansko moč?!«
Zdaj je ni več držal, ampak dobesedno silil vanjo, z glavo in z vsem telesom. Ni bila seveda več nevera tisto – nasprotno, več kot presenetljivo, gospodična Jožefina je kar očitno verovala. To pa gospodu Janku ni bilo nič manj po volji, ena ali druga skrajnost je bila zanj odrešujoča, samo da bi se lahko slednjič oprijel nečesa trdnega, varno pristal. In seveda je kar gorel od želje, da bi tudi gospodična Jožefina stisnila njega, stisnila do bolečine in pretočila vanj nekaj svoje notranje gotovosti in topline. Dobesedno visel je na njenih ustih, požiral njene besede in jih nalagal vase kot dragocene uteži, ki naj bi ga slednjič prikovale na zemljo ali na nebo, vseeno kam, le prikovale, prikovale! In vendar sta bili njena naivna vera v ljudi in njena brezpogojna ljubezen zanj še vedno skrivnost, nekaj neotipljivega, kar se mu je sproti izmikalo. Hlepel je sicer in še kar naprej upal, se tako zaupno odpiral, da ga je hotela zaupnost kar pogoltniti in uničiti, a tiste prave trdnosti le ni bilo, dna od nikoder. Tu, tik zraven njega je bil brez dvoma veliko skladnejši človek od njega, saj se je v njej prijateljstvo križalo s sovraštvom, nadutost s ponižnostjo in ostajalo v nekem razumnem in srečnem ravnotežju – da, prav gotovo, a ko je hotel to zgrabiti, se tega tudi sam oprijeti, se mu je vse izmuznilo, v rokah mu je ostalo le že nekoliko modrikasto zapestje in tik pred očmi gospodična Jožefina, še vedno enako radodarna in zaupljiva. In pri tej svoji zaupljivosti ni bila nič votlejša, neobstojnejša – nasprotno, rastla je ob njem in se bohotila, tako da se je vanj prikradel sum, da se ima tej svoji skladnosti zahvaliti za blaznost. Da, v najboljšem primeru je bilo v tem njenem nesebičnem razdajanju, iz katerega je črpala zadovoljstvo in moč, vsaj nekaj sumljivega. Kamen skrivnosti je morala imeti v žepu ali v torbici, kamen skrivnosti, s katerim ji je uspelo začarano vedno znova odčarati. In gospoda Janka je vse bolj imelo, da bi segel v njen žep ali pobrskal po torbici, ki jo je še vedno držala v naročju – in segel je, gospodična Jožefina pa ga je udarila po roki:
»Ne norite, vam pravim! Vrnite se lepo v Zavod in živite, kakor živimo vsi ostali! Kaj pa ste vi posebnega, da bi se lahko takole igrali?! Vrnite se torej ali pa že storite, kar nameravate storiti!«
»Saj samo na to mislim, na Zavod. Takoj zdajle bi šel, če bi ne bilo že prepozno!« In spet je polegel po njej, prepričan, da bo zdaj zdaj izrekla še zadnjo skrivnost, izrekla besedo, ki ga bo do kraja odrešila, zakaj milost božja je morala po njegovem prepričanju izbirati samo preproste in skromne ljudi ali pa sploh samo ženske.
Gospodična Jožefina pa je postala kar nekam zvišena.
»Vsi smo vas čakali. Ne bom vam govorila o naši zaskrbljenosti in podobnem, vedite samo to: vsi, gospod Makovec, jaz, Velkavrh, vsi smo vas čakali, da se boste morda le vrnili. Zvonilo je že, mi pa se še nismo razšli.«
»To ni res,« je vzkipel gospod Janko. Vendar je ni pahnil od sebe, nasprotno, še vedno jo je držal pri sebi, jo stresal, ji gledal v oči, jo izzival k bojevitosti, samo da bi ga prepričala, s čemerkoli, ko ji še ni uspelo z besedami; dvoma kratko malo ni več prenesel. »To ni res! Če bi bilo vse to res, kar pravite, potem se ne bi dogajalo kaj takega, kar se dogaja z mano! Da, kako bi se mogel človek počutiti kot odvezan pes!«
»Kar dajte, nadaljujte še malo. Sami se boste prepričali, kako je res!«
»Obenem pa si je Velkavrh ves čas pred vašimi očmi trebil nos! Obenem pa ste se ves čas prav zahrbtno ožirali, si metali polena pod noge, rovarili drug proti drugemu … To je resnica! Zakaj pa vas je sploh prineslo k meni?! Dajte, povejte! Zato, ker sami ne verjamete v vso to ljubeznivost! Ker ste se hoteli prepričati, če sem res zdaj še jaz postal tako nečloveški, če je res zdaj kar vsega konec! Iz strahu!«
»Torej le,« ga je bistro pogledala, »razdivjali se boste do kraja!«
»Torbico. Dajte mi torbico!«
Gospodična Jožefina je komaj še odskočila. Strah jo je obšel spričo tega podivjanega moškega, a torbice mu vseeno ni dala, ne, zanalašč ne, skrila jo je na zadnjico, čeprav je bilo to še tako smešno in je gospoda Janka samo še bolj razvnelo.
»Kaj hočete z mojo torbico?!«
»Razdivjal se bom, da,« je silil gospod Janko, »prav razdivjal!« In sunkovito se je nagnil od nje, dvignil: »Jaz že vem, kje je rešitev! V nasilju, v zaresnem nasilju, v nekakšnem mehanizmu, v nekakšni elektronski hobotnici, da, polipu, ki bi se s svojimi tipalkami razširil po vsem svetu in prežal nad najbolj zakotnimi luknjami, za vsakim oknom … In to ne s sluzastimi tipalkami, ampak z dobro nabrušenimi noži! To, vidite, to je edina rešitev! Kdor stegne svoj umazani jezik, ne jezik, svojo pohlepno roko, mu že odsekana pade v naročje, kdor začne karkoli posiljevalskega, je že sam posiljen! Nobene sprenevedavnosti več, beseda je presneto kratka in jedrnata, mi pa v glavnem jemo, se razmnožujemo, vozimo v avtomobilih … Hobotnica se je pokvarila, odpovedala – denimo tako – ampak mi še naprej živimo v strahu, stisnjeni lepo v čredo, brez ene same hudobne misli …«
»Tudi nasilni boste! Seveda, tudi nasilni boste, samo da mi boste dokazali, kako vam ni prav nič svetega!« In bilo jo je res strah, a torbico je pri tem še vedno skrivala na zadnjico, čeprav ga je s tem samo še bolj razpihovala. »Nasilni, nesramni, če vas ne bom jaz prva udarila, vam prva izgrebla oči …!«
»Tudi nasilen bom, tudi nasilen!« se je razpenil gospod Janko. »Še nekaj drugega je, kar mi gre na živce! Prav tale vaša sprenevedavost, tale vaša spokojnost, kot da vas ne razjeda noben dvom, nobena strašljiva misel …! Zakaj pa ste potem sploh prišli k meni! Sami v nič ne verjamete! Zaželeli ste si avanturice, izzivanja, pljuvanja!«
In spodbil je naslanjač, ki mu je stal na poti, stopil proti njej, kakor da ga je prav ta hip napela neka posebna pravičnost. V svojih nerazsodnih namenih se je vsekakor počutil tako gotovega, kakor da je iz njega spregovorila razumnost narave. Ta ženska pred njim je bila res izdajalka. In ta njena predanost idealizmu in vzvišenim predstavam o ljudeh, naj je bila resnična ali zlagana, je vzbudila v njem eno samo željo, da bi jo ponižal, osramotil, hodil po njej … Ne da bi zaslutil, da preizkuša s tem tudi lastno usodo, da jo preizkuša ali da jo hoče odvrniti od sebe, kaznovati že v njenem zametku, je bil samo še odločnejši. In gospodična Jožefina je ob zidu, kamor je skočila, kar zastokala, klecnila.
»Jezus,« ji je ušlo, jo spreletelo po vsem životu tako hladno, da se je odsotno potrla po ramenih in rokah, »menda res ne boste še nasilni.«
»Te laži ne prenesem. Rekel sem vam že!«
»Mirujte!« je zavpila, skočila vanj in se že pognala mimo njega v najbolj oddaljen kot, za knjižno omaro; od tu je ošinila gospoda Janka s prestrašenim in obenem že vdanim pogledom. »Mirujte. Ne hodite mi blizu, ne dotaknite se me! Sama vam rada ustrežem, samo ne bodite nasilni, ne bodite surovi. Meni prepustite to vaše veselje!«
Gospod Janko pa je bil že pri njej. Preveč je bila sramotna ta njena usoda, da bi lahko z mirnimi očmi gledal, kako razburjeno išče gumbe na svoji bluzi, preveč sramotna, da bi se lahko z njo kar sprijaznil in jo kakor koli pardoniral. Ko pa jo je stisnil v kot in jo zagrabil, je njegova prejšnja surova odločnost le nekoliko splahnela: gospodična Jožefina je šele od blizu postala zaresna gospodična Jožefina. Z njenimi golimi rameni v rokah se kar ni mogel obraniti hipnemu vtisu, da, celo zadovoljstvu, ki mu je prešinilo vse telo: to je bil trenutek, ko se mu nekaj tujega in telesnega ni prav nič gabilo. To je bil eden izmed redkih trenutkov v njegovem življenju, ko se ni zgražal nad nekoliko prepoteno pazduho, nad dihom iz tujih ust – eden izmed redkih trenutkov, ko se ni počutil tako strahotno samega in ga je svet sprejemal z odprtimi rokami. Najrajši bi se kar predal tej sreči; in tudi predal bi se, če se Jožefinina bluza ne bi kar sama razpenjala in ji tenke vrvice ženskega perila ne bi kar same polzele z ramen. Tako pa je konica njenih prsi že oplazila njegovo razgreto dlan kot hladen smrček, ki se mu kratko malo ni mogel upirati. Že ji je segel pod kiklo, jo plosknil po stegnu, lepo speljanem stegnu, ki je bilo tako lepo speljano samo zato, ker je vodilo naravnost tja, nikamor drugam kot tja, kjer je bilo slednjič dno tudi za gospoda Janka.
»Da, da,« je zastokala gospodična Jožefina, »v resnici sploh niste vi tisti, ki mi pije kri! Že nič kolikokrat sem rekla v Zavodu, da naj ne jemljejo v službo teh kmečkih ljudi, ki so že doma tako težko vpreženi in se morajo voziti še z vlakom … teh naših deklet mislim, ki se sicer revice trudijo, a spijo za pisalnimi mizami. Tako, zdaj pa imajo! Ljudje se razburjajo, nezadovoljstvo raste!«
Ves čas je žebrala in s tem samo še bolj razpihovala njegov ogenj. Prav materinsko je bila zaskrbljena za usodo sveta, medtem ko je on šaril po njenem bogatem mufu. In čeprav ni vedel, zakaj ga njeno žebranje tako razburja, je bil pohlepno željan divje moči njenih besed; bilo je skratka tako, kakor je moralo biti. Na lepem pa je gospodična Jožefina umolknila, ujela njegovo roko, ki je trgala, z nje obleko in jo žaljivo metala vse križem po sobi, jo ujela in jo ponesla k obrazu, začela poljubljati.
»Ne, nadaljujte,« je zavpil gospod Janko skoraj prestrašeno. »Ne ustavljajte se! Do konca, pojdite do konca!«
»Ne, ne,« je strastno odkimala Jožefina, »vse bolj sem prepričana, da ravnam čisto prav, čisto naravno! Rada vas imam!«
Ona je kratko malo morala biti nedolžna žrtev in on krivec.
»Dada da me imate,« je zastokal.
»Rada vas imam. Seveda vas imam rada, sicer ne bi mogla dopuščati kaj takega! Zakaj bi vas tudi ne imela, ko vendar čutim, da imate tudi vi mene!«
In prav to je bilo tisto, kar je gospodu Janku še manjkalo, kar ga je zadrževalo. Ta njena, popolna predanost poduhovljenosti, zaupanju in veri, ki ga je navdala z nerazsodnim veseljem, da bo zdaj zdaj s svojimi temačnimi silami, s podivjanostjo njegovega mesa uničil vse, kar je duhovnega, lepega … Divje je sunil to žensko proti kavču, se izmotal iz hlač in že planil nanjo, se prisesal na njene prsne bradavice, zagorele in potemnele, čisto prstene in edino resnične. In gospodična Jožefina je bila pri tem izvrstna igralka, ki je samo še bolj razpihovala njegovo pohoto, njegovo zanikovalsko strast. Molčala je sicer, a kakor hitro ji je kri šinila v mednožje; jo je obšla v obraz prav smrtna bledica, so ji ustnice tako prebledele in se ji tako osušile, da jih je morala oblizniti, da bi ji ne odmrle, da, celo lasje so se ji pobelili. Skratka: pri tej popolni odsotnosti duha je delovala kot poosebljeni duh, v ognju mesa kot čista nedolžnost. In ta njena goljufiva privzdignjenost je prevarila tudi gospoda Janka, povzdignila še njega, da se je potem še toliko bojeviteje zaželel navzdol, v meso, k resnici: z nohti se je zakopal vanjo tako divje, kot da se sploh ne misli več odtrgati od nje, kot da ga bo gospodična Jožefina kar použila, zmlinčila … in bo vse ostalo pri tem. Vendar telo kar ni hotelo in ni hotelo zmagati, uživalo je in samo še bolj živelo, vtihotapljalo v zavest nekakšno vzneseno iluzijo. Da, kljub vsemu sta se še vedno lovila z očmi, lovila z usti, se skoraj prestrašeno gledala in upala, da se bosta zdaj zdaj ujela in se naselila v dvoje, preskočila tja nekam, onstran. Vendar sta se tudi telesi že oglašali, trgali, razpadali vsako v svoj užitek. In slednjič je vse, kar je spominjalo na duha in sililo kvišku, omahnilo v razgreto telesnost, v kateri ni bilo več večnega življenja, božanskosti, sploh nič. Treba je bilo samo še robec, robec v njena usta, da bi ne kričala tako nazarensko in se zadrževala nekje na površini, da bi lahko norela z njim vred, stiskala čeljusti in škrtala z zobmi, da bi se lahko do kraja potopila v ta sladki nič. In robec je gospod Janko našel, potegnil iz odvrženih hlač in ji začepil z njim usta. Tedaj pa se je gospodična Jožefina kot zanalašč vzbočila, da, z njo se je začelo dogajati prav nekaj nasprotnega od pričakovanj: vse bolj je lebdela, postajala v obraz rdeča kot jabolko in zares poduhovljena, presvetljena, jela je prepevati in kriliti z rokami kot z angelskimi perotmi, vzletavati spod njega. Gospod Janko se je še enkrat, še dvakrat, še stokrat zakopal v njene boke, zakopal s tako silo, da je celo njega zabolelo pod nohti, a gospodična Jožefina je še enkrat, še dvakrat, še stokrat zamižala in se vzbočila, zafrfotala. Nič ni pomagalo. Naj si je priznal ali ne, gospod Janko je slednjič divjal samo še zato, ker je že vedel, da ne bo mogel ugonobiti njunih duš; in samo zato se je izživljal z jedkimi vgrizi in ščipanjem, ker je hotel kaznovati to njeno telo, ki ga ni do kraja použilo.
»Zdaj povejte, kaj je to,« je zahropel slednjič od onemoglosti, divji bolj kot kdaj koli prej: »Zdaj povejte! Je to ljubezen!«
Potegnil ji je robec iz ust m čakal na odgovor. Gospodična Jožefina je obležala in zakrožila z očmi po sobi, zakrožila s tistim nastežaj odprtim in mokrim pogledom, v katerem je čutiti toplo sorodnost z mrtvimi stvarmi, z mizo, s knjigami … In ta njena odsotnost, ki je bila hkrati prisotnost, je gospoda Janka samo še bolj razbesnila. Vse to ni bilo nič, niti umazana spolnost ne, saj je celo ta trenutek, ko je hotel prav z veseljem in strastjo umreti, prav s sokoljimi očmi nepotešeno gledal okrog sebe.
»Kaj je bilo to, povejte!« jo je znova stresel. »Je morebiti vsaj malo spominjalo na ljubezen, je bilo vsaj približno kaj takega?«
»Molčite!« je šepnila s prstom na ustih, prav kakor otrok. »Ljubezen že prihaja.«
»Lažete!« je zavpil gospod Janko. »Nočete si priznati resnice! Seveda, saj če ni bila ljubezen, potem je bila kurbarija …! In če jaz nisem nikakršen ljubimec, potem ste tudi vi kurba! Vendar dajte, povejte, kaj sploh hočete s to svojo lažjo! Me res hočete pripraviti k še večji surovosti!«
»Mirujte, lepo vas prosim!«
»Nič ne bom miroval!«
In res ni mogel mirovati. Razpolagala naj bi zdaj z njim, ko se je že tako nesramno spozabil, vsaj to – in v tej svoji krivdi pred njo naj bi bil svoboden. Oštela naj bi ga, potisnila v blato, da bi bil v njem srečen, ona pa bi mu spet odpuščala in si ohranjala svojo vero, neomajno vero, da, in vse bi bilo v najlepšem redu. Ona pa nič od tega! Segla je z roko v njegove lase in ga prav nežno počehljala po temenu, kakor da se prav nič ne zgraža, kakor da ji je le neizmerno žal, ker ga je spravila v tolikšno nerazsodnost in se z njim tako grdo poigrala.
»Zdaj vam je odleglo,« je rekla, »kajne; da vam je odleglo?! In če pomislim, kako sva divjala, kako sva se pravzaprav mučila … in kako zdaj kljub vsemu nimava prav nič od tega, kar sva si želela! Da, gospod Janko, prav rada Vas imam!«
»Rada da me imate! Ne, ne, draga moja, to ne gre tako enostavno!«
In spričo njenega obraza, ki še je zaljubljeno dvignil k njemu, je odskočil, zamižal – zamižal kakor pač človek zamiži ob nesreči, spričo krvi, ki se nenadoma pocedi po cestnem tlaku, da bi mu ne bilo treba sotrpeti. Obraniti se je moral njenih ust, da, čeprav je pri tem prav on sam najbolj trpel: ni ji mogel izkazati niti najmanjše nežnosti, ker se pač ni počutil vrednega njene ljubezni. Njen jezik ob svojem uhlju je začutil kot nekaj tujega, odvratnega, ki mu hoče vdreti prav v sredo drobovja, njegovega stisnjenega in samozadostnega drobovja; kar zagomazelo je po njem.
In gospodična Jožefina? Potegnili se je nazaj na kavč in obležala; mimo; spokojno, kakor da namerava kar zadremati, – da, kakor da je tako in tako v njej, pri njej in da je njegova stvar, če se te sreče zaveda. In gospod Janko je že skočil, si postlal poleg nje in uravnal svoje telo po njenem, vendar vse zastonj: še vedno se je počutil strahotno prikrajšanega. Ta ženska kraj njega je očitno ljubila življenje kar tako, kakršno je bilo, umazano in posiljevalsko, z njim – surovim brezdušnežem – ob sebi in s pomarančami v mreži, po katerih je segla z golo roko in jih začela lupiti. Vse ji je bilo enako ljubo in celo med lupljenjem je prebivala v nekakšni srečni temi, v katero je odlagala tudi olupke, da, saj so kapali iz njenih rok po kavču, tepihu in se kotalili po tleh. In to je bila tista srečna tema, v katero ga je sicer vabila, a ga ni niti pogrešala. Iz svoje prejšnje živčnosti se je preselila v nekaj naravnega, kjer ni bilo najbrž niti spomina na kaj katastrofičnega: vse je bilo zaokroženo in naravno, spočetje novega življenja je bilo in priprava na smrt. In če jo je sploh še kaj begalo in strašilo, kakor je begalo in strašilo njega, je bilo to zanjo samo dokaz, da se še nista ljubila dovolj; tako se mu je vsaj zdelo, ko mu je tlačila v usta krhelj za krhljem.
Gospod Janko pa je ležal ob njej in je bil, kar je bil, živa, izgnana duša. Prav tista mladeniška, pubertetniška duša, ki pa je bila zdaj grešna, zaznamovana z neizbrisnim nasiljem, zgubljena, in ki se je hotela prečistiti, preklicati ta trenutek. Da, če je doslej še hrepenel in upal, je bilo zdaj, po tej lepljivi telesnosti in surovosti, tega upanja konec. Preklet je bil in zavržen. Duša je bila sicer še v njem in je hotela onkraj, k skrivnostnemu in neznanemu, da, zavoljo vsega tega se ji je še toliko bolj hotelo očiščenja in nedolžnosti, vendar – in to je bilo najgroznejše – onkraj ni bilo več prostor zunaj tega prostora, čas po tem času. Tja se je lahko prebil samo od tu in s tem trenutkom, tu in ta trenutek pa sta ga zakovala … Niti najmanjšega upanja ni imel. In nenadoma se je dvignil, sedel, izpljunil na dlan pomarančni krhelj, ki se mu je še valjal po ustih, da bi se ta žlahtni sadež ne izgubil v njegovem telesu, ki mu je bilo usojeno umreti. S skoraj vlažnimi očmi je obšel kos za kosom starinskega pohištva, ki je romalo iz roda v rod in voljno prenašalo prah, z njim vred potrpežljivo čakalo na svoje vstajenje, zdaj pa je bilo po njegovi krivdi obsojeno, da nikdar ne bo trpelo v sladkem trpljenju zavesti. Ves svet je umiral zaradi njegovega greha. In zdaj, ko je bilo že vse prepozno, mu je bilo seveda hudo, neokusno hudo, tudi se je hotel radodarno odpovedati samemu sebi … Da, trpel je, ker ni in nikoli ne bo nič drugega kot on sam, Janko, in čisto nič drugega. In to je bila ljubezen, seveda je bila ljubezen, samo ne tukaj in zdaj, na tem razmetanem in osmrajenem kavču, kjer je že pokazala svojo nemoč. Tam je bila, pri tistih neugotovljivih očeh, za katerimi se je rojstvo duha šele pripravljalo in je bil duh še nedolžen, imel še vse možnosti … Udeležiti se tega rojstva, da, zdaj, dokler se ji je še hotelo nevarnega in prikazenskega – to je bilo zdaj edini pogoj, če se je hotel udeležiti življenja, ki mu je bilo obljubljeno že od mladih nog. Preskočiti vanj kot iskra ali umreti!
Kakor hitro se je tema nekoliko razblažila in so predmeti v jutranjem svitu postali robatejši, se je prekobalil čez gospodično Jožefino, si ogrnil spalni plašč in se po prstih primaknil vratom v hodnik, s katerih mu je prav mrzlo zavelo pod noge. Postal je, prisluhnil pri kljuki … Vsekakor je bil to že jutranji čas, umit in nedolžen, s steklenicami mleka ob predpražnikih, tisti zgodnji jutranji čas, s katerim je moralo vstajati tudi njegovo dekletce, Melita ali kakor ji je že bilo ime … Tu je že moralo biti in zdaj zdaj naj bi zaslišal njen glasek, v tej jasnosti in vedrosti novega dneva, s katero se najbrž prebudi tudi zavest, ki jo gospod Janko ni smel več zamuditi. Ni si mogel kaj, da bi prav tiho ne odškrnil vrata in pogledal v hodnik, se sprehodil po hiši, a že naslednji trenutek je domala prestrašeno odskočil: ne samo mokra tla, tu je bila tudi snažilka, z vedrom. Potajil se je nazaj za vrata, v hipu zbegan in osramočen, spet le lahek plen nerazsodnih sil … Za nameček pa je prav tisti hip v sobi zagorela luč.
Gospodična Jožefina je bila že pokonci in se mrzlično oblačila; kovinski držki njenega pasu so ji prešerno rožljali ob stegnih.
»Grem,« je rekla, ko ga je začutila pri vratih. »Po vsem tem si res ne morem privoščiti, da bi še zamudila!« Z gnusom je pobirala svoje cunje s kavča in jih ravnala na kolenu, potem pa se je zaletela k oknu in ga odprla nastežaj: »Malo zraka! In ven, čimprej ven! V tej vaši sobi se bom še zadušila!«
Zdaj je torej šele izbruhnilo na dan! In naj je gospod Janko še tako nejeverno gledal, je bilo vendarle res: potisniti ga je hotela v popolno zlo, povaljati po blatu, pustiti tukaj, medtem ko je bila sama že vzvišena nad vsem tem; velikodušno mu je sicer odpuščala, ampak to samo zaradi tega, ker ji je ta velikodušnost dajala moč in odločnost.
»Čakajte!« je zavpil gospod Janko, planil k njej in se obesil na trakove njenega pasu, jo skušal odvrniti od tega mrzličnega oblačenja. »Skupaj bova šla!«
»Zakaj pa zdaj še vi!« ga je mrzlo pogledala. »Vi kar ostanite tu, kjer ste! Nisem vam rekla, da morate z mano! Narobe, prav nič me ne veseli, da bi se prilepili name in da bi bila prav jaz tista, ki bi vas pripeljala nazaj v Zavod.« Vendar je že spregledala, da mu pravzaprav ne more obraniti njegovega odhoda, zato se ga je rajši živčno otresla: »Ne norite! Ne dotikajte se me! Natočite mi rajši malo vode v banjo! Vsa se lepim!«
»Nič vode! Tega ne boste mogli izprati! Poznam to!« In je ni izpustil iz rok, ves čas prav panično prestrašen, kaj vse se bo še zgodilo z njim v njeni odsotnosti, samemu v tej sobi, v tej zapeljivi hiši. »Počakajte! Saj vendar ne morete kar tako v službo, ne, ne, zajtrkovati morate prej!«
»Pustite me, da se vsaj umijem!«
»Ne, ne,« je odkimal prepričan, »to je zaman! To nič ne pomaga!«
»Potem pa se vsaj zmigajte! Samo ven hočem, proč iz tega smrdljivega gnezda!«
To je bila zdaj že povsem druga muzika.
»Ven, proč,« je strastno ponovil za njo gospod Janko, »ven iz tega smrdljivega gnezda! Saj sva si edina, takoj ven in proč, no, poglejte, kako sva si edina!«
In potegnil jo je za sabo v kuhinjo, do hladilnika, počenil, izbrskal dve jajci in ju potisnil v njene roke: zaposliti jo je moral, zaposliti tako sebe kot njo, dokler ga njegove nore misli znova niso obvladale. In ko mu je gospodična Jožefina iztrgala kožico iz tresočih rok, je sploh ni razumel in ji tega ni dovolil – pravzaprav: brž je odvil plinski kuhalnik in pritaknil vžigalico in ji spet priskočil. Hotel je biti zraven, zaposlen z njo vred, premikati se in dihati z njo v istem ritmu, tako rekoč z istimi pljuči … da, povsod in zmerom ob njej in z njo, tako tedaj, ko si je zapenjala nogavice, kot zdaj, ko je stala ob njem in ga samo gledala.
»Zakaj se mučite,« ga je vprašala slednjič. »Pravim vam, da ne bom zajtrkovala! Upira se mi, da bi karkoli vzela v usta!«
»Ne boste zajtrkovali?« se je zabodeno zravnal gospod Janko. »Še boljše, še imenitnejše! To se pravi, da lahko kar takoj greva, da se nama sploh ni več treba zadrževati tukaj!«
Pri priči je odvrgel vse, kar je imel v rokah. Če je doslej pretirano ropotal in poskakoval okrog gospodične Jožefine, je imel zdaj opraviti samo še s sabo: že je bil v hodniku in pri obešalniku. To, v kar si doslej skoraj ni upal verjeti, v varno zavetje Zavoda, se je kar naenkrat znašlo pred njim kot stvarna možnost, kot zadeva naslednjega trenutka … In razvezal se je, docela razvezal, saj to njegovo dosedanje tesnobno upanje ni bilo nič v primeri z veseljem, da bo zdaj vsak čas zunaj, na cesti. Še manj pa je bilo v primeri s tistim, kar ga je čakalo v Zavodu, med obvezujočimi ljudmi, kjer bodo vse te njegove skušnjavske tegobe enkrat za zmerom mimo, pozabljene. Napravil se je hitro – ne hitro, bliskovito. Ko je gospodična Jožefina stopila iz kuhinje v predsobo, ni bil samo oblečen in nared, ampak je že imel ključ v zunanji strani vrat in jo je čakal z razgrnjenim plaščem v rokah. Zadržal se je samo še toliko, da ji je pomagal zapeti vse gumbe, potem pa je pohitel ven in po stopnišču navzdol.
V veži pred izhodnimi vrati pa jima je stopil nasproti gospod Makovec. V polmraku ga sicer nista takoj spoznala, a nekdo se je odtrgal od zidu, prižgal luč in – bil je prav on, gospod Makovec, vodja oddelka.
