srečal je reč z naročjem kosti ni zamižal ko se ji je približal odrezala mu je podplate usta zašila nasmehni se prejokaj večer mu je žugala obtoži me zločina ali dobrote je hlinila človek surovo pokončani človek najprej ti bom populila lase potem ti bom odtrgala jezik in uhlja in prste potem bom potegnila s tebe ovelo kožo mojbog srečal je reč z naročjem človeških kosti
na njem se je učila ljubiti da bo znala drugič bolje zapeljavati iz njegovih ustnic je napravila krušno skledo za mravlje za ličinke in za mrčes ni mogel izpregovoriti besed ki bi meso postale in prebivale med njima in pokazale reči da jo sovražijo in bi jo s kolom napadle ni mogel izpregovoriti besed in je vojno izgubil
njegovo meso je polila z vonjavo a je še zaudarjalo iz njenih votlin človekova kri dokler je je še kaj cunjice zarje so cvrčale v banji iz pritlikavih vej in cvrčala ste onadva sprijeta v mlahav obroč v čigavem imenu me pačiš je vprašal pa mu je odgovorila s kepo peska pa mu je odgovorila s kepo mrčesa: reči smo lug tega sveta vse bomo objedle vse skopile kakšna zgodovina mojbog
oba omrzneta: človek in reč v naveličanosti in goltata do sitega stud drug do drugega reč pokliče moža od trepetajoče žene človek pokliče zemljo iz vesolja in sta žena in zemlja objokani potem pa precejata drug drugega ure in ure in po tisočerem precejanju nič ne ostane mislita da ujedata drug drugega pa vselej ujé vsak le sam svoj rep kakšna bitka mojbog mojbog
reči nosijo cape njegovega mesa v gnezda a ne pogine ne pogine smrt beži od njega všit je ko vzorec v balo neba mrčes se zbira okoli njegove glave kot okrog svoje duše krti mu rijejo trebuh iščejo mozeg če shodi ni važno ker je zastor divjine spuščen in zemlja opustošena zavije se pred nočmi v peščene rjuhe ostanke živali ujetnic žveči ostanke živalskih uhljev oblizuje ostanke živalskih parkljev grize
ljudje to je usoda vašega bližnjega ne iščemo njegove izgubljene polnosti ne hvalimo njegove lepote in njegove časti nobena ljudska lakot mu ne more blizu ker ga je obžrla lakot reči noben ljudski čekan ne more do njegovih lupin ker jih je že parkelj reči potrl ljudje to je usoda našega bližnjega to je prva žrtev reči
tako prideš na konec vseh koncev na kraj vseh nakan in ukan izmomljaš zadnjo plesnivo misel zadnjič se zaženeš pod ogenj in bič to je slovesnost v raztrgani plahti mesečine to je veličastje od zadnjega konca to je imenitnost od zadnjega konca to je razkošje od zadnjega konca to je blagor od zadnjega konca in puntaj se ali ne puntaj gora na tvojem žolču se ne bo premaknila
to so platnice zgodovine tak je horizont mrtvega planeta življenje ki smo ga lišpali se je v resnici postaralo in oddaljilo zdaj si ko pes koplje grob med knjigami med kipi med sidri preteklosti to so platnice zgodovine tak je horizont mrtvega planeta in vsaka prihodnost je izključena
