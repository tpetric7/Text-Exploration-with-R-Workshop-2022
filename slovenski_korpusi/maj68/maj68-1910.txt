(Združenim cenzorjem mojega Mirabeau-a) Se niso pred kratkim zapodili proti meni stekli psi? Kdo jih je z verig odvezal? Kdo proti meni naščuval? So to zaresni psi, ko pa nimajo nič pasje žlahtnega na sebi?
Se nisem oddahnil ko sem dognal, da te spake, ki so brizgale skozi eter, pa spet skozi tisk svoj strupeni sopuh, niso pasjega porekla?
Me ni stisnilo v grlu, ko ugotovim, da so iz sklede življenja postrgani ostanki iz vrste homo-sapiens?
Se je Nemezis zares tako neusmiljeno z njihovo pametjo poigrala? Kdo jih je do tolikšnega kretenizma izpridil? Njihova imena? Kaj bi z njimi? Če katerega teh izvržkov po imenu začrkam, ga ne bi s tem v glorijo svoje nesmrtnosti dvignil?
Protestiram pa v imenu plemenitega pasjega rodu, da svojo kačursko poniglavost okrinkavajo s pasjim laježem!
