Tragikomedija v treh dejanjih
Nadaljevanje iz prejšnje številke
Spet isti tloris.
V prvem dejanju smo videli slavnostno dvorano, v drugem nekakšno prismuknjeno skladišče, zdaj pa je pred nami prizorišče skromnega družinskega vegetiranja. Čeravno je prostor ravno tako velik, kot smo ga vajeni, mu razporeditev pohištva daje skoraj tesen videz. Vse sili v polkrog, kakor pri okopu.
Dolga miza s stoli, naslanjač, kakršnega si pač prislužijo priletni družinski očetje, skrinje, na steni površno pripeta geografska karta, na tleh skleda z umazano vodo, nekaj otroških oblekic, ostanki hrane na mizici pri vhodu. Veliki lestenec je ovit s pokrpano ponjavo, na kandelabrih, kjer so nekoč goreli celi šopi sveč, so zataknjene kvečjemu še po dve, tri lojenke.
Nekje v palači nekdo zabija žeblje v les. Pojavita se Pedro in Pablo. Lahko bi rekli, da sta se zanemarila. Pablo se leno odziblje do stola in sede, Pedro se nasloni na mizo, vzame na pol izpiti kozarec in ga izprazni.
PABLO: Ne pomnim, da bi bilo kakšno leto toliko muh!
PEDRO: Zato, ker nihče ne odpelje gnoja izpred hlevov. Hlapci zdehajo in se praskajo po riti. Jaz jim ne bom ukazoval! Naj jih hudič vzame! Sploh je čudno: včasih smo redili konje, zdaj prašiče …
PABLO: In …?
PEDRO: Muhe vlečejo nase. In crkavajo ko za stavo.
PABLO: Pa se tudi hitro zaredijo! – Očitno ne maraš pujsov? Čudno …
PEDRO: Zakaj?
PABLO: Oh, saj nisem nič rekel! …
PEDRO: Razjahaj, prijatelj!
PABLO: Bom! – Tisto staro, lisasto svinjo, ki je lani tako pridno kotila, je podgana pokončala.
PEDRO: Kdo bo to zdaj požrl?!
PABLO: Mi!
PEDRO: Najbrže … Cigani, recimo, imajo radi mrhovino. Sploh nič jim ne škoduje.
PABLO: Saj se navadiš.
Pedro se ozre naokrog.
PEDRO: Vseeno bova morala malo pospraviti …
PABLO: Kahle prazniva, plenice obešava, ženskam jesih pod nos tiščiva … In enkrat naju je nekdo vprašal, če sva konkvistadorja! … Hoho, prijatelj!
PEDRO: Tisti »nekdo« naj kar bo »nekdo« in čim dlje od nas!
PABLO: Pred tremi dnevi je požgal dve posestvi zapored. Hišo, hleve, pristave, polja. Vse. – Koliko časa že pravzaprav divja naokrog?
PEDRO: Pusti to! Molči!
PABLO: Nimaš kaj zgubiti! Edino, kar ti lahko požgejo, je slama v slamnjači in slama v glavi … Čujte novico! »Nori don Baltasar je požgal slamo v glavi komornika gospoda Pedra!« Hoho!
PEDRO: Soparno je. Prekleti svet! Potim se že od jutra. Pod pazduho imam studenec.
PABLO: Voham!
Tišina. Vztrajno udarjanje kladiva.
PABLO: Tok! Tok! Tok! Kadar sode zabijajo in kadar človeka v krsto spravljajo, takole poje …
PEDRO: Ja … Hiša nam je postala prevelika. Ves južni trakt palače bojo zabili, vseh osem sob in hodnik in vse, kar spada zraven. Po dve deski navzkriž čez vrata, pa lepo »tok! tok! tok!«
PABLO: Včasih nisem imel pojma, da se celo gospodi tako nameri. Videl sem dosti zapuščenih kmečkih hiš, tudi v mestih kakšno kolibo, ki je umirala, za palače nisem vedel … Greš mimo: slepa, visoka, zagrnjena okna, pajčevina na vratih, pa si misliš, da tam zadaj uganjajo kakšno posebno gosposko coprnijo …
PEDRO: Oni pa kar ugašajo …
PABLO: Ja. – In prav nič lepo ni.
PEDRO: Požvižgam se: moja slamnjača, moja žlica, moja skleda – tega se ne bo nihče polakomnil!
PABLO: Ne hvali dneva pred večerom. – Zmeraj najdeš koga, ki ima še manj kot ti.
PEDRO: Ti imaš skrinjo …
PABLO: Pameten človek zmerom misli na starost! A bomo bogate vdove lovili? Kje jo boš pa staknil?! Poglej se v zrcalo, lepo te prosim!
PEDRO: Po vsej hiši so zginila.
PABLO: Zrcalo je past! Tako pravijo …
Od strani se nenadoma pojavi don Felipe. Slišal je zadnje besede.
FELIPE: Kaj vama mar zrcala?!
PABLO: Nič, ekselenca! Po pravici povedano: nič!
FELIPE: Delata?
PEDRO: Pospravljava.
FELIPE: Seveda … Potrebno bo …
(Nenadoma sladko in skoraj ponižno)
Hvala, Pedro! Hvala, Pablo!
Komornika se spogledata. Pospravljata. Felipe se sprehodi po prostoru. Ustavi se ob mizici v ozadju, dregne v ostanke hrane.
FELIPE: Koliko puščajo ti ljudje! Vse na pol pojedeno! Kar malo obgrizljano in odvrženo! Kot bi nam z nebes padalo!
PEDRO: Saj ne gre v nič!
FELIPE: Kaj si rekel?
PEDRO: Ostanke dobijo prašiči v pomijah.
FELIPE: Ti si pristaniški capin in eno figo veš. Prašičev menda ne bomo hranili s kolači in z ostanki pečenke! Smešno! Nesramno! Za prašiča je dobro odpadno sadje! A sploh kdo stopi na vrt? Nihče! Nagnal vas bom pobirat, da se vam bojo hrbti krivili! In buče! Kakšno mast delajo buče prašičem! In koruza! Ne vesta, kaj ne?
PABLO: Ni ljudi!
FELIPE: Ni …?
PEDRO: Vsak dan manj … Včasih smo hlapce po desetinah razporejali …
FELIPE: Koliko jih imamo zdaj?
PABLO: Dvanajst za mizo, pri delu nekaj manj. Od teh dvanajstih je eden gluh, drugi kruljav.
Felipe, ki so mu vsakodnevne težave neznansko odveč, zbegano stoji ob mizici, toda zadnja Pablova opomba sproži v njem rešilno verigo misli: hipoma je v drugem svetu, na oblaku motno žareče domišljije: stopi v ospredje, opre se ob naslanjač, strmi kvišku in pripoveduje kakor igralec legend –
FELIPE: Ne zaničujta gluhih, prosim. Ne zaničujta kruljavih! Nič zanesljivega ne vemo! Mogoče se milost božja v njih razodeva lepše in tvornejše kot v vas, v vaju dveh ali v meni! Kaj ni svet poln čudežev?! No?! … Je! – v Saragossi je živel v davnih časih grof Vasquez, zelo čislan človek, ki mu je žena rodila tri sinove. Prišli so tesno zapored. Prvi je bil ko zdravo jabolko, ko hlebec pšeničnega kruha, ko žrebiček, drugi je bil – to se je brž skazalo – gluh, tretji kruljav. Oče je dal vso ljubezen prvemu, drugi in tretji pa sta mu ležala na duši in mu zastrupljala noči, da se mu je od samega obračanja postelja lomila. Grof je imel veliko vero in je bil prav posebno privržen Devici Mariji. Klečal je pred njenim oltarjem in jo prosil, naj mu pomaga v njegovih stiskah. Nekega večera se je zgodilo, in je zaklical: »Vzemi mi nesrečna otroka, kakor si mi ju dala!« – Ozrl se je kvišku. V Marijinem srcu je gorela kri z visokim plamenom. Smehljala se je milo, kot se pač Marija smehlja. Slišal je, kako mu šepeče: »Vsaka nesreča, moj grof, te potisne za stopničko bliže nebesom in meni. Trpi! Pa celo za življenje se ti bo nesreča v srečo obrnila. Tisti, ki je gluh, ne bo slišal prišepetavanja tvojih sovražnikov, tisti, ki ima krivo nogo, ne bo mogel bežati od tebe, ko te bojo vsi zapustili …« In res, vidita …
Felipe napravi retorično pavzo.
Udarjanje kladiva.
Nato, nenadejano: oster ženski prepir. Od zunaj slišimo glasova Margerite in Caetane. Besede padajo zelo hitro, vseh nemara niti ne ulovimo.
MARGERITA: (off): Dekle nimajo nič pri tem! Kar sem rekla, bo držalo!
CAETANA: (off): Ne bo!
Prepovedujem enkrat za vselej!
CAETANA: (off): Oh! …Oh! … Kakšne besede, in iz kakšnih ust! Smešno! Nihče mi ne bo ukazoval!
MARGERITA: (off): Jaz! In vsak, ki ima še kaj zdrave pameti!
CAETANA: (off): Hočem, kar sem rekla!
MARGERITA: (off): Ne!
CAETANA: (off): Divjaki! Umazanci! Gnusna svojat! To ste in to boste ostali!
MARGERITA: (off): Kdo je pred tabo umazan?!
CAETANA: (off): Vsi! Vsi po vrsti! In na gnojišču živite, v razbojniški jami!
MARGERITA: (off): Pojdi V svojo sobo, ženska!
CAETANA: (off): Ne bom šla!
MARGERITA: (off): Rekla sem: pojdi v svojo sobo!!
Zadnji Margeritin krik je izredno oster. Slišimo, kako Caetana plane v nervozen smeh. Smeh se oddaljuje po odmevnem hodniku in ugasne. Vstopi Margerita. Enako temna je, kot smo je vajeni, vendar trša.
FELIPE: Vino …?
MARGERITA: Hotela je pijače, seveda! – Zdaj zahteva celo že žganje.
Trenutek tišine. Nato Felipe, obotavljaje –
FELIPE: Mogoče bi ji morali dati …
MARGERITA: Ne! – Doji! …
FELIPE: Res … – Kako je otroku?
MARGERITA: Nič posebnega. Ob taki sopari se ženskam mleko še brez pijače zasiri: otroci so grižavi, ko se vreme shladi, pa je spet vse v redu.
FELIPE: Kako da ti to veš?
Pepelnat, dolg pogled.
MARGERITA: Jalovost ni isto kot nevednost, Felipe. – Koliko noči sem ležala v moči, ko ste nas gonili skoz močvirje …? V hribih moji maternici tudi ni bilo prav toplo postlano …
Pedro in Pablo negibno stojita v ozadju. Margerita se posmehne –
MARGERITA: Svetnika! … – Kaj bo dobrega, gospoda?
PEDRO: Počedila sva.
PABLO: (s tenkim smehljajem na obrazu):
… in njegova ekselenca nama je pripovedoval poučno zgodbo o grofu Vasquezu in njegovih treh sinovih; nismo prišli do konca.
MARGERITA: Kdaj drugič bosta slišala še konec!
PABLO: Oh, seveda!
Komornika se poklonita. Odideta. Margerita sede k mizi. Primakne si svečnik. Iz žepa svoje široke obleke potegne pletenje in prične z delom. Pletilke enakomerno ropotajo. Felipe se zavali v naslonjač: nekaj hipov je mlahav, potlej se zdrzne in vzravna ter odpre knjigo, ki je pred njim na pultu. Idila.
Od daleč je še zmerom slišati kladivo.
Nato –
FELIPE: Jobovo knjigo prebiram.
MARGERITA: Ja.
FELIPE: Obljubil sem padreju Suanzi.
MARGERITA: (čez čas):
Imaš dosti luči?
FELIPE: Dosti! – Veš, to je branje bolj za moške.
MARGERITA: Ja.
FELIPE: Zvečer je pravi čas za knjige. Spanec preganjaš. Preveč spanja škodi.
MARGERITA: Sedem ur!
FELIPE: No, osem, recimo!
MARGERITA: Recimo!
FELIPE: Včasih si tudi ti kaj brala …
MARGERITA: Sem! Posebno prvi čas, ko si me naučil. – A bi hotel, da bi še zdaj?
FELIPE: Mogoče bi …
MARGERITA: Kdaj naj berem?
FELIPE: Seveda! – To je tisto! – Že razumem, Margerita! Vem!
(Čez čas):
Okregal sem Pedra in Pabla. Kakšno gospodarstvo! Semenj, ne pa gospodarstvo! Rekel sem jima …
MARGERITA: Pusti!
FELIPE: Kaj naj pustim?
MARGERITA: Hude besede! Sploh besede … Nič se ne bo spremenilo. Nič ne more biti drugače.
Tišina. Šklepetanje pletilk. Poslednji udarci kladiva.
FELIPE: Končali so z delom. Hodnik je zabit. Osem sob. Deset …? – Bolj malo prostora nam je ostalo …
MARGERITA: Bolj malo ljudi nam je ostalo – prostora preveč!
FELIPE: Ne marajo delati. Kockajo se. Pijejo.
MARGERITA: Manuel se je včeraj opil. Dal ga boš bičati; kdo bo še ubogal, če on ne bo? Jutri!
FELIPE: Bom!
MARGERITA: Trideset udarcev!
FELIPE: Trideset! – Zjutraj sem z okna gledal vrt: vse zaraščeno. V sadovnjaku gnije sadje.
MARGERITA: Kdaj si šel zadnjikrat iz hiše?
FELIPE: Oh! Saj veš …
Molk.
Zelo oddaljeno vekanje dojenčka.
FELIPE: Veliko joka …
MARGERITA: Zmlete telečje kosti bo moral dobiti.
Felipe se zasuče v naslanjaču. Nenadejano vpraša –
FELIPE: Zakaj si preje rekla tisto, kako smo vas gonili skoz močvirje, Margerita?
MARGERITA: In zakaj si ti prejle hlapcem pripovedoval o grofu Vasquezu in njegovih sinovih, Felipe?
Oba stavka priletita kakor udarca. Tudi vse naslednje replike. –
FELIPE: Ali bi ne bil smel?!
MARGERITA: Ali bi jaz ne bila smela?
FELIPE: Ne! – Pokopali smo, kar je bilo!
MARGERITA: Odkopali smo, mili moj!
FELIPE: Pojasni!
MARGERITA: Ti sam vse noči odkopuješ!
FELIPE: Ležim zraven tebe in molim!
MARGERITA: Nisem slepa! Prosim, zapomni si! Nisem gluha! Prste krčiš pred obrazom, pravi skobec si! Belo v očeh kažeš in peno imaš med zobmi! Od polnoči do jutra. Kri te tišči ko mleko otročnice!
FELIPE: Molim! – Sploh pa si začela o zgodbi grofa Vasqueza …
MARGERITA: Sinovi grofa Vasqueza! … Vem, zakaj si to pripovedoval! Tvoj sin še kar koraka todle …
FELIPE: Pusti! … Nobenega imena nočem slišati! Nimaš pravice! … Kaj sploh hočeš od mene?
MARGERITA: Nimam pravice, seveda!
FELIPE: Dal sem ti več, kot sem ti bil dolžan dati! – Kdo zdaj vlada tule?
MARGERITA: Jaz! – Mrličem. Pijancem. Sencam. Ker ti nikomur več ne moreš. Komu, no, komu vladaš?! Mogoče senci svojega sina, sladkega edinca …
(Zelo groteskno, tudi nenadoma zelo glasno):
Baltasaaar! Baltasaaar! Kje si? Baltasaaar! Baltasarček! Ohoooj! Sinko!
Felipe vstane. Ob tej kretnji se nam vrne v zavest divji konkvistador. Nepremično gleda v ženo, roke, ki jih je poprej sklepal kakor za molitev, se mu razvežejo, s skrčenimi prsti grebe po obleki. Margerita je odvrgla pletenje. Nagne se čez mizo.
MARGERITA: Ne smem ga klicati, kajne?
FELIPE: Ne!
MARGERITA: »Prinesi hrano do vrat, dekla, in potihoma spet izgini!«
FELIPE: Moli z menoj! Do tod sežejo pravice španske žene. Kar ljudje pomnijo, jim je to zadoščalo. Zdaj si Španka!
MARGERITA: (z globokim, tihim sarkazmom):
Sprejel si me, gospod! – Jaz sem kakor omela na hrastu. Hrast ima korenine, omela jih nima. – Od tebe živim. – Ti me varuješ. – Ti si jaz. Jaz pa nisem ti. Sin je ti …
FELIPE: Rekla si! Jaz nisem!
MARGERITA: (z isto prihuljeno zajedljivostjo):
In moja maternica naj kar bo nagnita goba …? Moja maternica je manj od stare zgodbe o grofu Vasquezu? Moj brat, ki je na sulici umrl, je manj od hlapca Manuela? Kaj sem bila nekoč, ni važno? Mojo jalovost je vtisnil vame prst božji? Če ne spim, temu niso krive stare, krvave podobe, temveč prenažrtost? Če ne spim, naj pač molim? Ne smem se spominjati orliča, ki mi ga je oče prinesel k postelji, ko sem bila takšnale punčka …? Črno je frfotal pred žarečim jutrom …
FELIPE: Kam navsezadnje streljaš? – Ne veš! Fant je nekoč rekel, da me sovražiš. Natančno se spominjam besed in tvoje užaljenosti …
MARGERITA: Rekel je, da!
FELIPE: In tako tudi je! – Kaj naj zdaj s tem? – Umoril sem vse tvoje, ampak ti si prišla v mojo posteljo in v njej ostala …
MARGERITA: Točno! – Prvo leto si se mi zdel ko rdeča zver, če si legel name …
FELIPE: Nedvomno!
MARGERITA: Potlej se je v nekem trenutku zgodilo: kakor bi se pretrgala na dvoje. Popustila sem. Vdala sem se. Omela se je oprijela hrasta. In ti si krasno rekel: Jezus bo vsem odpustil, vsi bomo stali na njegovi dlani …
FELIPE: Še zdaj tako pravim!
MARGERITA: Felipe, oh Felipe …!
FELIPE: Morda bi bilo prav, če bi povedala, ali si verjela ali nisi verjela!
MARGERITA: Sem! – In bila sem tvoja bolj, kot sem bila svoja. Hotela sem tudi roditi za tebe. Ponujala sem se ti vznak in čepe in od strani in na vse načine, odpirala sem se, kolikor sem se mogla, da bi se otrok v meni prijel …
FELIPE: Čemu takšne besede? Rekel sem in ponavljam: moli z menoj! – Ko sem se vrnil s Suanzo, si se divje borila za to, da bi se zazidali v čim manjši svet. Fant je odšel, ker …
MARGERITA: Fant je odšel – jaz sem ti ostala. Jaz pa sem malo manj ko nič. Nisem vedela: zmotila sem se … – Na tesnem smo, ampak daleč drug od drugega.
FELIPE: Kdo te je naučil teh modrosti?
MARGERITA: Marsičesa si me naučil. Ti, gospod! Dosti let je minilo … Mogoče nisem bila neumna: navadila sem se sestavljati besede. In to je vse!
FELIPE: To je veliko!
MARGERITA: Nič ni!
FELIPE: Gledam te in ne morem razumeti, in sprašujem se, ali se ljudje res kar naprej spreminjajo, kot bi brisali cele kose lastne usode, celo obraze …? Kakšno pa se tebi sploh kaže življenje, ženska?!
MARGERITA: Naj ti povem?
FELIPE: Povej!
MARGERITA: V temno klet smo zaprti. Ne vidimo se. Zadevamo se drug v drugega. Sovražimo se, ker se sploh ne vidimo. Tema bo zmerom bolj gosta, sovraštvo zmerom bolj črno. – Tako!
V ozadju se pojavi padre Suanza. Margerita spet seže po pletenju. Felipe sede in se nagne nad knjigo.
SUANZA: Hvaljen Jezus!
FELIPE: Na veke, amen!
Suanza pride k mizi. Margeritine pletilke šklepetajo, kakor so poprej. Znova idila. Besede se trkljajo leno in počasi. Po plamtenju prejšnjega dialoga se nam zdi, kot bi nas zalivala mlačna voda.
SUANZA: Tudi pod noč se ne shladi!
FELIPE: Navzkriž smo odprli vsa okna, pa se zrak komaj malo zgane.
SUANZA: Zjutraj sem pojedel par oliv in kos kruha, potlej nič več. Kar ne morem! Ne gre! Čisto sem izsušen!
MARGERITA: Lani ob tem času je bilo bolje.
SUANZA: Res? Ne spominjam se, že mogoče …
FELIPE: Brez vetra ni življenja.
SUANZA: Če se veter na morju ustavi …
FELIPE: Enkrat smo obtičali petnajst milj od Azorov. Voda se nam je smradila. Niti toliko sape! … Sonce rdeče kakor dinja, smola se je pocejala iz špranj …
SUANZA: Davni časi!
FELIPE: Bogme, dolgo je že …
Premor.
MARGERITA: Jutri vam bojo preoblekli posteljo, padre. Nikar ne zamerite!
SUANZA: Oh, saj ni sile! Rjuhe so še kar čiste.
MARGERITA: Dekle so izgubile ključ od shrambe za perilo, celo uro so norele po hiši in ga iskale. Morali bomo vlomiti vrata. – No, pa bojo lahko kradli – kdor bo pač prišel mimo.
FELIPE: Novo ključavnico na vrata!
MARGERITA: In kdo jo bo napravil?
SUANZA: Res je zdaj težko z ljudmi, ki bi kaj znali. Zginili so. Kot bi jih veter odnesel. – Pedro mi je povedal, da je v mestu dvajset praznih hiš …
FELIPE: To ni več naša skrb!
SUANZA: Ni! – Kaj pletete, dona Margerita?
Margerita vzdigne pletenje.
SUANZA: Za malega?
MARGERITA: Ja. – Prave volne ni dobiti. – Jopica.
SUANZA: Tu pride zima kar čez noč. Znoj se še niti prav ne osuši na človeku, pa se že trese od mraza.
FELIPE: Kar čez noč …
Medli pomenek usahne.
Potem se iz ozadja pojavi Caetana. Nekaj časa stoji v mraku, ne ve, kaj bi; Suanza jo s kretnjo povabi k mizi. Pride, sede. Trezna je, vendar nekako nemirna in se čudaško smehlja. Margerita se ne zmeni zanjo, vendar tudi ne kaže očitne sovražnosti.
SUANZA: Je zaspal?
CAETANA: Hvala bogu!
SUANZA: Včasih so za grižavost pri otrocih svetovali nastrgana jabolka.
FELIPE: Tudi jaz se spominjam nečesa takšnega.
MARGERITA: Telečjo kost pošteno osušiš v žerjavici pa v pepelu, in potlej jo stolčeš v prah. Pol hrane, pol tega!
SUANZA: Mogoče res …
FELIPE: Stari nauki – dobri nauki!
Premolk.
FELIPE: Ali bi malo na glas bral, padre?
SUANZA: Če vam oči vzdržijo … Jaz ob sveči ne morem več. Na prižnici – saj ste videli – se krivim ko maček, da ulovim črke.
FELIPE: Jaz sem bil vse življenje na prostem, v zelenju, in to varuje oči.
SUANZA: No, kar berite, don Felipe! Poslušali bomo.
FELIPE: Joba?
SUANZA: Mogoče bi v tem trenutku ne bilo primerno …
FELIPE: Psalme?
SUANZA: Lahko!
FELIPE: Oseminšestdeseti …?
SUANZA: Tudi tega lahko!
Felipe obrača liste v bibliji. Bere potihoma, čvrsto, včasih obstane, v njegov molk padajo Caetanine besede kot zverižen in spakljiv odmev –
FELIPE: Reši me, o Bog, zakaj vode so mi prišle do grla! Pogrezam se v globoko blato, ni mesta, kamor bi nogo postavili; zašel sem v globino voda in valovi me zagrinjajo. Utrudil sem se z vpitjem, hripavo je moje grlo: oči mi pešajo, ko čakam svojega Boga. Več jih je ko las na moji glavi, ki me sovražijo brez vzroka, bolj so močni ko moje kosti, ki mi krivično nasprotujejo: mar naj vrnem, česar nisem ugrabil.
Tišina. V to tišino drobni, čudaški Caetanini vzkliki –
CAETANA: Vsi kradejo! Kdor krade, ta laže! Kdor ne laže, se mu smejejo! Čista resnica!
Brez odziva. Felipe bere naprej –
FELIPE: O Bog, ti veš za mojo nespamet in moje pregrehe ti niso prikrite. Naj ne bodo zaradi mene osramočeni, ki upajo vate, o Gospod, Gospod nad vojskami! Naj ne zarde zaradi mene, ki te iščejo, o Izraelov Bog. Ker zaradi tebe sem prenašal zasramovanje, je sramota pokrila moje obličje. Tujec sem postal svojim bratom, inozemec sinovom svoje matere. Zakaj gorečnost za tvojo hišo me razjeda, sramotenje tvojih sramotilcev me je zadelo.
CAETANA: Neki Luis iz Pamplone je rekel: »Če ne bom jaz tebe, boš ti mene! Da ne boš ti mene, bom jaz tebe! Vsi vse, in kar lepo poprek! Nihče nima žegnane vode v žilah!«
Senčica smeha se spreleti čez Caetanine tihe besede.
Margeritin pogled.
Suanza strmi v prt. – Felipe mirno bere.
FELIPE: S postom sem pokoril svojo dušo, pa se mi je obrnilo v zasramovanje. Nadel sem raševino na obleko …
CAETANA: Kdaj?!
FELIPE: … pa sem jim bil v zasmeh. Govoričijo zoper mene, ki posedajo pri vratih, sramotijo me vinski pivci.
Na tem mestu se Caetana spet zasmeje. Prav potihoma se smeje tudi še v naslednje stihe.
FELIPE: Jaz pa molim k tebi, Gospod, ob času milosti, o Bog; usliši me po svoji veliki dobroti, po svoji zvesti pomoči! Potegni me iz blata, da se ne pogreznem, reši me mojih sovražnikov, in iz globin voda!
CAETANA: Suša je! Toliko o tem. – Pivci in pijanci pa tudi niso vsega krivi!
FELIPE: Naj me valovi voda ne zagrnejo, naj me globina ne pogoltne, naj brezno ne zapre svojega žrela nad mano.
CAETANA: Meum est propositum in taberna mori. – Kajne?
FELIPE: Usliši me. Gospod, ker je tvoja milost dobrotljiva, po obilnosti svojega usmiljenja se ozri name! Ne skrivaj svojega obličja pred svojim hlapcem; hitro me usliši, ker sem v stiski! Približaj se moji duši, odreši jo; zaradi mojih sovražnikov me osvobodi! Ti veš, kako me zasramujejo, sramote, mi jemljejo čast, pred tvojimi očmi so vsi moji zatiralci. Zasramovanje mi je strlo srce, onemogel sem; pričakoval sem sočutja, a ga ni bilo, tolažnikov, a jih nisem našel.
CAETANA: Smem nekaj povedati, prosim?
Tišina.
Caetana kakor ptica obrača glavo od enega do drugega, smehlja se drobno in strupeno, tudi govori tako.
CAETANA: Veste, moj oče je imel hlapca, ki so mu pravili »mokri Juanito«. Bil je širok ko omara in za tri dedce močan, pa so ga drugi hlapci vseeno kar naprej tepli. »Pomagaj, gospod!« je zmerom privekal k očetu. Oče, dobričina, mu je rekel … No, kaj mislite, da mu je rekel?
SUANZA: Ne vemo.
CAETANA: »Delaj in jokaj, Juanito!« mu je rekel. »Kdor na zemlji trpi, v nebesih plačilo dobi. Kogar na svetu tepejo, ga v nebesih zibajo! Delaj in jokaj, Juanito, in nič se ne pritožuj!« – Sodim, da je bilo to tolažilo nadvse krščansko. Kako sodite vi?
Nič. Molk. Strmenje.
Ste bolj za staro zavezo? – Jaz nisem, nikakor! Ne! V stari zavezi so ljudje kar naprej užaljeni in jezni. Evangelijska je ponižnost! Mar ne živimo evangelijsko? – Sediš lepo za mizo, pleteš, klepečeš, popiješ kozarček ali dva, spokojno čakaš na hrano in na spanec … Tako se vsakdo …
Nenadoma jo Suanza prekine. Govori z navideznim svetovljanstvom, skoraj lahkotno: skriva kremplje.
SUANZA: A je to iz mačka, dona Caetana?
CAETANA: Kaj pa?
SUANZA: V mačku letijo človeku besede iz ust ko mušice.
CAETANA: Sploh ne! Zoper mačka popiješ pol čaše čistega olja. Mimo tega mi danes niso privoščili niti kaplje.
SUANZA: Zanimivo! …
CAETANA: Mogoče je zanimivo, toda hkrati kruto. Spominjam se, da ste nekoč pripovedovali, kako je celo sveti Tomaž Akvinski včasih …
SUANZA: Rekel sem, da je precej tehtal, nič drugega! – In sploh: z besedo »zanimivo« sem hotel izraziti začudenje spričo sloga vašega besedovanja …
Caetana ga vprašujoče pogleda.
SUANZA: Iz vaših besed slišim dona Baltasarja.
CAETANA: Ah, to mislite! … No, pokojniki se včasih izražajo skoz naša usta, pravijo.
SUANZA: Don Baltasar je še zelo živ!
CAETANA: Psssst! Pssst! Nikar, padre!
SUANZA: Prosim …?
CAETANA: Ali nismo sklenili, da je to ime med nami mrtvo?
SUANZA: Nobeno ime ni mrtvo med nami!
Naslednji dvogovor steče s silno naglico in ostrino.
Margerita in Felipe negibna.
CAETANA: Lahko govorim o njem?
SUANZA: Lahko! – Vaš mož je.
CAETANA: Lahko sprašujem?
SUANZA: Lahko!
CAETANA: Kje je?
SUANZA: Včeraj je bil pri Diegu Silvi.
CAETANA: Kaj je počel?
SUANZA: Tisto, kar že večkrat.
CAETANA: Obesil je Silvo v skedenj in skedenj zažgal?
SUANZA: Natanko tako!
CAETANA: Maščuje se?
SUANZA: Da!
CAETANA: Odpadnikom …?
SUANZA: Odpadnikom! – Tako pravi on.
CAETANA: So v konkvisti veliko ljudi obesili?
SUANZA: Zelo veliko!
CAETANA: Koliko hiš je šlo v pepel?
SUANZA: Nihče ni štel.
CAETANA: So bili tisti ljudje, recimo, odpadniki?
SUANZA: Bili so Indijanci in maroderji. – Bila je vojna.
CAETANA: Hvala! – Kako imenujemo ljudi, kakršen je zdaj naš Baltasar?
SUANZA: Razbojniki!
CAETANA: Škodo delajo?
SUANZA: Da!
CAETANA: Kdo trpi večjo škodo pri tem početju: njegova neumrljiva duša ali špansko cesarstvo?
SUANZA: Špansko cesarstvo je ogromno.
CAETANA: Človeška duša ni ogromna?
SUANZA: Vsaka duša je neskončno majhen delček neskončno velike božje resničnosti.
CAETANA: In ni v vsaki posamezni duši vsa božja resnica?
SUANZA: Pač … Smem zdaj jaz vas nekaj vprašati?
CAETANA: Izvolite?
SUANZA: Kaj pravzaprav hočete, dona Caetana?
CAETANA: Govoriti o njem!
SUANZA: Komu na čast razgrebate rane?
CAETANA: Kakšne rane?
SUANZA: Vaše! Očetove. – Celo moje …
CAETANA: Komu na čast jih razgrebam …? – Njemu!
SUANZA: Se vam zdi, da je časti vreden?
CAETANA: Razmišljala sem … Sodim, da je!
SUANZA: Pojasnite!
CAETANA: Bil je cunjast človek: zdaj je edini med nami, ki živi po načelih nekakšne časti.
SUANZA: Osebna čast je spričo terjatev skupnosti nepomembna! Okoli nas in ob nas se rojeva nov svet. Če naj bo katoliški in španski, mora biti urejen po enotni zamisli. Kdor gre sam v pragozd – don Felipe bo iz izkušnje potrdil mojo prispodobo – kdor gre, pravim, sam v pragozd, bo nekaj časa opletal z mečem, nazadnje pa ga bo goščava zagrnila z vejami in požrla.
CAETANA: Čast torej ni zmerom enaka?
SUANZA: Ne!
Precej dolga tišina, nato –
CAETANA: In umrl bo sam …?
SUANZA: Nihče ne umre sam, če pokliče Gospoda!
CAETANA: Še eno vprašanje, prosim! – Tole hišo so osamili v »novem svetu«. Vse naokrog je gluho. Čemu ste vi ostali tu med nami?
Suanza se nasmehne.
SUANZA: Nisem prav močan, veste … To je tisto! Kjer je tiho, je varno. Vendarle …
Caetana s široko odprtimi očmi strmi v Suanzo. Smeh jo stresa, kima, češ – »seveda, zdaj razumem!«
Margerita: pozorna, nič sovražna.
Potlej se iz Felipeja, ki je vse dotlej negibno spremljal dvogovor, utrgajo besede: govori hlastno, mračno, zbegano, za hip banalno, pa spet z nekakšnim mesečarskim patosom.
FELIPE: Kaj sem ti storil hudega, dekle, da me vlačiš po gnoju, da me praskaš, da me begaš, da me ponižuješ – zakaj pljuvaš vame?! Kdo ti daje pravico?! Za hčer sem te sprejel … Bila si še skoraj punčka, ko si prišla: muhasta, lasata in nežna … z moje dlani si jedla maline … Pripovedoval sem ti o Španiji, da bi ne pozabila … Stal sem zraven tvoje postelje in poslušal tvoje dihanje: če nimaš hudih sanj … Izučil sem ti lovskega sokola … Konje sem ti odbiral … Odganjala si mi muhe, kadar sem zadremal … S svojim imenom sem pokrival vaše grehe … Tudi tvoje! Valjali ste se v obilju in iz obilja prileze greh ko črvi iz mesa … Misliš, da nisem videl?! Oh, koliko sem videl in koliko pokril! … Zakaj me zdaj suvaš v srce?! Naravnost tule notri! … Sovražila si me od nekega trenutka, ampak potem si rekla … potem si rekla, da sem vendarle … da imam prav … ko sem se vrnil … in tistikrat si mi poljubila roko … On je odšel … Kaj je zdaj? Kam smo se spet presukali?! Sprejel sem tudi otroka … Kakšna norost je prišla nadte? Pijača …? Hočeš pijače …? Dobiš! Hočeš njega? Njega ni! Njega ni in ga ne bo, in mi smo zaključili to poglavje in bomo pritisnili pečate na preteklost in njega ni! S posmehovanjem ne boš nikogar priklicala! – Zakaj me drezaš v srce, punčka? Kaj sem ti storil?!
Caetana ostane izza mize, počasi gre do Felipeja, zdrsne v globoko revenenco, njena nenadna pokornost se lesketa od tihe in globoke zajedljivosti.
CAETANA: Odpusti, stric!
Felipe jo nezaupljivo gleda.
FELIPE: Nova past …?
CAETANA: Oh!
MARGERITA: Veter stresa muho v pajčevini …
Margeritine besede pridejo nenadejano. Felipe se hitro obrne proti njej.
FELIPE: Kako si rekla?! MARGERITA:
Rep bomo zasukali proti glavi! – Ne razburjaj se, prosim, dolgo vrsto noči že nisi spal, lahko ti udari na žolč, in ti veš, da potlej bruhaš brez konca in kraja. Hiša se ne bo sesula, zmerom boš dobil jajčka za zajtrk, zmerom bojo pri mizi tebi prvemu ponudili.
CAETANA: Pazili bomo, da bo tako ostalo!
Na tem mestu se prizor bliskoma prevrne v burko. Komaj imamo čas, da se zavemo, kako se je Margerita vključila v igro svoje sovražnice.
MARGERITA: Jajčka. Smetana. Bravina. Teletina. Dobre juhe.
CAETANA: Zate! Saj vendar veš, stric! Ni razloga za pritožbe, in gospodarstvo si bo opomoglo!
MARGERITA: Zanesljivo!
CAETANA: Pobrali bomo sadje na vrtu in skuhali mezgo!
MARGERITA: Nekaj sadja mora v žganje!
CAETANA: Za bolezen in veselje. – Slive so letos odlične.
MARGERITA: Red! Vojaki ne shajate brez reda.
CAETANA: Rože smo zanemarili!
MARGERITA: Rože, res! – Vrtnice dobro prenašajo sušo.
CAETANA: Palača manjša – prijetnost večja! Oprali bomo tudi zavese.
MARGERITA: Hlapci dobijo copate!
CAETANA: Če bo služinčad hodila potihoma, boš laže razmišljal, in znano je, da v tihoti človek tudi zbrano moli. – Otrok ne bo večno jokal.
MARGERITA: Saj sem rekla: zmlete telečje kosti!
CAETANA: Čez eno leto bo že klical »dedek«.
MARGERITA: Dobil bo majhno sulico.
CAETANA: Našli mu bomo prikladen voziček in kozla, da ga bo vozil po vrtu. Pedro, ki je pameten, bo pazil nanj.
MARGERITA: Ti boš razmišljal.
CAETANA: Ne bosta te motila!
MARGERITA: Ne!
CAETANA: Morda bi ukazali zaklati Baltasarjeve peteline … Odkar so brez dela, so še glasnejši.
Smrtni sovražnici si podajata besede gibko in lahkotno. Kakor v sanjah. Domala šepetata. Očitno se tudi Felipeju zdi, da je padel v sanje: ne more dojeti groteskne igre. Suanza nemara malo bolje.
FELIPE: Padre, kaj je to …?
SUANZA: Majhna igra. – Besede.
FELIPE: Razumete?
SUANZA: Skušam …
FELIPE: Pijeta! …
SUANZA: Morda …
FELIPE: Obe pijeta!
SUANZA: Ni vsaka pijanost iz pijače!
CAETANA: Pssst, padre!
FELIPE: Obe sta pijani! Ali ne razumete?!
CAETANA: Če ne boste diskretni, padre, vam ne bojo preoblekli postelje!
Felipe plane kvišku. Zamahne proti Caetani, ki se mu ritenski in spakljivo umika. Divja ploha besed. Felipejev glas ima še vedno staro moč.
FELIPE: Jajčka mi bosta oponašali, kajne?! In bravino!? In smetano?! In spanje in počivanje?! … Jajčka meni, ki sem od lakote lastno kri sesal! … Bravino meni, ki sem sto ljudi z enim crknjenim oslom nahranil! … Smetano meni, ki sem imel od ležanja na golih tleh boke odrgnjene kakor mlinarjev konj! … Spanje, kajne! Krmežljav sem bil od prečutih noči! Veke so mi izpadle! …
CAETANA: Stric, mili, dobri! …
FELIPE: Tišina! Niti ene besede več! Niti ene same besede! Kdo vama je dovolil?! Meni se posmehujeta! … Kar naenkrat! Valjali sta se mi pri nogah – in zdaj …! Kaj je?! Kje sploh smo?! Kakšna bolezen je to?! Ženski! Mulier semper … zmerom hudičevo orodje, zmerom hudiču zapisana, zmerom s hudičem pod isto odejo!
CAETANA: Prosim te, stric!
FELIPE: Tišina! Ukazujem! Še znam ukazovati, brez skrbi! … Sovražita se, da bi druga drugi drob požrli, zdaj pa kar naenkrat vame! Ker je hudič ukazal, kajne?! Ker je hudič namignil?! Ker je hudič svetoval?! Ker je hudič imenitnejši gospod?! Tudi hudiča bomo ugnali! Jaz sem še zmerom to, kar sem bil, in odvrgel bom ponižnost! Moram! Za mano so moji predniki! Moji kapitani! Moji mrtvi vojaki! Mrtvi ljudje so zvesti ljudje! Vsaj ti so zvesti! Jaz nisem babja garja! Gospodar sem bil in gospodar bom ostal! Četudi bo šlo vse v norost – ves svet – jaz se bom gnal za pamet! Ne boste me zvili! Norce v verige! Vaju dve prvi! Osvojil sem to deželo, prosim! Nihče mi tega ne more odreči. Don Felipe Prospero Ortiz! Osvojil! Korakoma! Brez odnehanja! Bil sem meč Kristusove Cerkve in španskega kraljestva! Odprl sem to deželo! Prvi sem stopil na ta tla! Jaz! Kar bo že prišlo: začetno delo je moje delo! Niti besede več! Niti ene same besedice!
Felipe upehan umolkne. Globoka tišina. Čez čas –
CAETANA: Nesporazum!
MARGERITA: Hude besede zoper dobre besede …
CAETANA: Nesporazum in krivica!
MARGERITA: Naročila bom, naj skuhajo čaj iz mete in oranžnega cvetja.
CAETANA: Nikjer ne morem odkriti greha! – Čemu, stric …?
MARGERITA: Vreme!
Caetana oblizne prst in ga pomoli kvišku. Oddahne si.
CAETANA: Zrak se je vendarle malo zganil. Morda bo bolje … Ko bi vsaj pihnilo od hribov!
Molk.
Felipe stoji sredi prostora, kakor bi ga bil kdo treščil po glavi.
Čez čas –
FELIPE: Ne razumem …
SUANZA: Celo ovce so včasih nemirne in se popadajo …
FELIPE: Ne, to ni tisto! … Nekaj se je zgodilo z nami, nekaj strašnega in nerazumljivega … Tišči nas v temo … Kdo nas tišči? Ne vidim ga! Čutim ga! Razbijam si glavo, rad bi odkril razloge za vse, kar se godi med nami … Če ni nič stalnega na svetu …
SUANZA: Stalno je tisto, kar je izven nas!
FELIPE: Kaj?! Kdo?!
SUANZA: Prav dobro veste!
FELIPE: Ne. – Poglejte: tistale ženska tamle, ki je moja žena, je edina preživela pokol pri Guantemocu. Potegnil sem jo izpod sulice. Šla je za mano. Sprejela je vse moje. Besede. Navade. Zelo hitro. – In zdaj? Grize. Ne vem, kdaj je začela. Vem, da grize počasi in vztrajno. Kaj je torej sprejela?
SUANZA: Kaj ste vi sprejeli od drugih ljudi?
FELIPE: Čakajte! – Ležala sva v snegu, na prelazu … saj menda še veste … rekli ste mi …
SUANZA: Usedite se, don Felipe!
FELIPE: Rekli ste mi: »Ponižnost! V zavetje! V božje naročje!« Ste rekli tako?
SUANZA: Sem!
FELIPE: Odpravil sem se. – In kje sem zdaj?
SUANZA: Kar recite!
FELIPE: V zverinjaku? V svinjaku? – Ne! V kleti sem! Sama je rekla to o kleti! Ona! Tamle si jo poglejte in vprašajte jo, padre!
Felipe patetično steguje roko proti Margeriti.
Nenadoma se oglasi Caetana –
CAETANA: Indijanci nimajo kleti pod hišami.
FELIPE: To so pa drugi zobje, vidite! Druga klet …
SUANZA: Mislim, da bo čas obrniti pogovor! – Tisto o čaju iz mete in oranžnega cvetja ni bilo povsem nespametno …
FELIPE: Saj se bom morda zbudil …
SUANZA: Jutri bo deževalo …
CAETANA: Ne bo še!
FELIPE: Hude sanje so dolge sanje … Morali bi me uščipniti, padre! Dajte! Nekje daleč, bržčas pred palačo, prične otožno zavijati majhen kuža.
FELIPE: Celo psov nimamo več pravih!
CAETANA: Fido … Priden kužek. Od pomij živi.
Felipe zakolovrati po prostoru. Ustavi se ob naslonjaču. Groteskno je razkoračen, groteskna je tudi njegova nebogljenost, njegove trepetave noge, patos, citati, vse. Govori iz Jobove knjige –
FELIPE: »Naj zgine dan, ob katerem sem se rodil, in noč, ko se je reklo: deček je bil spočet. Tisti dan naj se spremeni v temo, naj ne skrbi zanj Bog od zgoraj, nanj naj ne posije svetloba. Naj se ga polastita tema in smrtna senca, teman oblak se naj nanj pogrezne, naj ga prestrašijo mraki dneva, naj se ne pridruži dnevom leta in naj ne pride med število mesecev. Tista noč naj bo nerodovitna, vriskanje naj ne pride vanjo.«
Felipe obtiči. Potlej se nenadoma oglasi Margerita –
MARGERITA: Nekaj se bo zgodilo – nocoj.
CAETANA: Hudobni Manuel bo vlomil v shrambo za perilo in odnesel rjuhe, s katerimi naj bi preoblekli postelji padreja Suanze in strica. – No, Job najbrž ni imel rjuh, ko je stokal, in bržkone jih tudi Baltasar nima. Nas pa slama še čaka, kar zanesite se na moje besede!
SUANZA: Šale o mrličih večini ljudi niso zabavne, dona Caetana! – In ne pozabite, da vaš stric toži zavoljo sina.
CAETANA: Kdo je mrlič? – Ni dolgo tega, kar ste rekli, da je Baltasar zelo živ …
SUANZA: Poglejte si svečo, ki je pred vami, prosim! – Potipajte plamen! – Živ plamen, kajne? Vroče …? Pihnite! Le dajte!
Caetana pihne, sveča ugasne.
SUANZA: Takole se zgodi, vidite! …
MARGERITA: Nekaj bo prišlo, čutim …
CAETANA: Ukradli bojo rjuhe. – Da le ne bi navrtali sodov!
SUANZA: Bojim se, da vam ni jasno, kako neznatne so možnosti, da bi preživel norijo, v katero se je spustil. Dve četi zasledujeta njega in tistih nekaj njegovih razbojnikov. Zdi se mi prav, če vam povem …
CAETANA: Ali naj si takrat odrežem lase …?
MARGERITA: Odprla bom klet, in kar je še ljudi v tem mestu, bojo vriskali! Pili bojo do nezavesti!
FELIPE: Vem! In potem se boš ponesnažila na moj grob.
CAETANA: Padre, kako bi to čudovito močno sovraštvo obrnili v nekakšno korist?!
SUANZA: Nobenih možnosti! – Tudi za njegovo rešitev ne …
MARGERITA: Nekaj se bo zgodilo. Naj se!
CAETANA: Sovražimo se v mnogih kombinacijah.
SUANZA: Don Baltasar je imel daljnosežne namene in jih je oblikoval celo v razviden načrt, to je zdaj znano: najprej maščevanje nad tistimi, ki jim je rekel izdajalci, nato formiranje močnejše vojaške enote, zavzetje Porta Firmina, končno prevzem oblasti v koloniji.
CAETANA: Vrnil bi se na belem konju in bi vzkliknil: »Očka, milostljivi in dobri, vračam ti, kar to ti krivično vzeli. Postal sem podaljšek tvoje roke! Izvoli!«
FELIPE: Ničesar nočem! Oddal sem, kar sem imel.
Caetana pokaže na Margerito.
CAETANA: Tudi nje nočeš?
FELIPE: Nikogar!
CAETANA: Beata solitudine! V temi. Nazadnje niti ne tipaš več okrog sebe. Kar te zadene, te pač zadene …
MARGERITA: Še nocoj se bo nekaj zgodilo. Končno!
Molk. Mali kužek pred palačo kar naprej zavija. Caetana sede k mizi. Mirno pripoveduje.
CAETANA: Tako bo šel čisto sam na ono stran … Pa je bil nekoč otroček, kakor tisti njegov črviček tamle zgoraj, imel je mamo, imel je pestunjo, sesal je pri mami, pazili so, da je bil lepo pokrit v zibki, poleti so mu nad vzglavje obešali tančico, da ga ne bi muhe obletavale, igral se je v luži, luža se mu je zdela morje, rasel je, njegovi mami je rasla bula pod pasom, šel je k prvemu obhajilu, belo oblečen, in tresel se je od razburjenja, lepo so mu počesali kodre, mama je imela solze v očeh, veliko je sanjal, sanjal je o grehu, sanjal je o mami, potem je sanjal o očetu …
Na tem mestu izbruhne Felipe v ihtenje, ki ga zaman skuša zakriti z dlanmi. Margerita divje odrine stol in zakriči –
MARGERITA: Ne tuli, človek!
CAETANA: Joj! Joj! Joj! Saj vaju sploh nisem nameravala izzvati!
MARGERITA: Ne tuli! Molči!
Caetana neusmiljeno seka z besedami –
CAETANA: Ubogaj, stric! Razumi! Nisem klicala tvojih solzi – Tudi ona je imela koga svojih, mar ne? – Kje so zdaj? Koliko jih je bilo?
MARGERITA: Škripaj z zobmi, kot si včasih!
CAETANA: Žena naj bo sama z možem, stric!
MARGERITA: Ničesar ne terjam od tebe, ampak svojega mrliča mi ne boš naložil!
CAETANA: Odvlekel si jo v posteljo, povedal si ji vse »de civitate Del«, pa o Španiji, morda si ji celo razložil kakšno mesto iz knjige »Catholicum opus imperiale regiminis mundi«. Velike stvari! In kakšne krasne španščine si jo naučili – Kaj pa zdaj?
MARGERITA: Molči, mož, če si še mož! – Nič ni res!
CAETANA: Kaj ni res, gospa? – Vroče noči in hladne misli …? Sijajna bodočnost …?
MARGERITA: Tega človeka ne poznam. – Nič ni res! Vse je drugače. Nobenega novega cesarstva ni. Nič.
CAETANA: Zamorci prihajajo na plantaže, Indijanci odhajajo v gore. Oh, kako zmeden svet, kajne?!
MARGERITA: Nikjer ni drugače, vem … – Naj bo, kar je, toda molči, človek, molči! Ne tuli!
Felipe vzdigne obraz iz dlani. Slepo gleda v ženski: – starec, brez moči, ničesar več ne razume.
Suanza je ledeno miren. Celo nasmehne se nekoliko.
SUANZA: Mislim, dona Margerita, da bi doni Caetani vendarle lahko ponudili kozarec pijače …
CAETANA: Oh, hvala za dobro misel! Zdajle ne bom! Hvala!
SUANZA: Nocoj smo izrekli marsikaj, no, nov dan prinese nove misli, ali pa vsaj spremeni stare.
CAETANA: Bistvene spremembe …?
SUANZA: Neznatne, toda človeku zadoščajo.
Tišina. Nato koraki. Naglo se pojavita Pedro in Pablo. Strmita v družbo, iščeta besede.
SUANZA: Kaj je?
PEDRO: Nekaj se je zgodilo …
SUANZA: Zini!
PABLO: Pripeljali so dona Baltasarja …
SUANZA: Mrtev …?
PABLO: Mrtev!
SUANZA: Zaklan …?
PEDRO: Obešen!
SUANZA: Kdo ga je pripeljal?
PABLO: Nekdanji tajnik njegove ekselence.
SUANZA: S spremstvom?
PABLO: Samo dva hlapca …
SUANZA: Kje so?
PEDRO: Ustavili so se na koncu hlevov, zraven tistih indijanskih koč …
PABLO: Ne marajo v hišo.
PEDRO: Leži na ponjavi. Posvetil sem mu z baklo v obraz. Dolga brada mu je zrasla.
SUANZA: Kaj so rekli?
PEDRO: »Oddajte tole … « so rekli.
PABLO: »Po milosti vojvode de Santandra smo dolžni izročiti truplo …«
PEDRO: Zdaj njihovi konji jedo.
PABLO: Prijahali so od Maritane. Dolga pot.
Popolna tišina.
Felipe visi v stolu. Oči ima zaprte. Ženski stojita ob mizi.
SUANZA: Obesili so španskega plemiča: precej hudo znamenje za to deželo! – Počakajte, prosim!
Margerita odseka.
MARGERITA: Ne! Jaz bom uredila, kar je treba!
PEDRO: Indijanci so prevzeli truplo.
SUANZA: Kaj nameravate, dona Margerita?
MARGERITA: Trupla ženskam! so včasih rekli v teh krajih.
(Pokaže na negibnega Felipeja.)
Ostanite pri njem!
CAETANA: Moški delajo otroke in mrliče, me jih umivamo.
Caetana stoji tik Margerite. Zdi se nam, kot bi se je hotela dotakniti. Dolg, nihajoč pogled. Potem Margerita komaj opazno prikima.
Odideta.
Pedro in Pablo za njima.
Felipe. Suanza stopi k njemu.
SUANZA: Vedeli smo, da se bo zgodilo …
Brez odziva.
Po palači se budijo glasovi, loputanje vrat, posamezni kriki.
Tudi tisti mali kužek še zmerom zavija.
SUANZA: Bodite mirni, kot ste bili …
Felipe končno odpre oči. Mežikaje gleda v Suanzo, govori tiho, infantilno, celo s senco nekakšnega nasmeha na obrazu –
FELIPE: Saj sem miren, prosim …
SUANZA: Dobro!
FELIPE: Lastnih ljudi včasih nismo obešali.
SUANZA: Ne!
FELIPE: Oblekli ga bomo v tisto črno, žametno obleko z manšetami iz nizozemskih čipk.
SUANZA: Da.
FELIPE: Mrtvaški oder naj bo vrhu stopnišča!
SUANZA: Misliti moramo na to, da je vroče …
FELIPE: Bi se utegnil usmraditi?
SUANZA: Sami presodite!
FELIPE: Seveda! – Črno žametasto … Med konkvisto sem si zmerom želel, da bi mogel obleči žametasto obleko s čipkami … – Bil je lep otrok, veste …
SUANZA: Hočete vina?
FELIPE: Ne!
SUANZA: Ne morete vstati?
FELIPE: Ne!
SUANZA: Morali boste!
FELIPE: Bom … – Obešanje ni kar tako, to je treba znati! …
SUANZA: Zakaj ste rekli: »mrtvaški oder vrhu stopnišča« …?
FELIPE: Ni prav?
SUANZA: Kapelo imamo in cerkev imamo!
FELIPE: Bil je zelo lep otrok … Vsako jutro me je čakal v konjušnici … V resnici se je konj bal. – Žena ga je vprašala: »Kateri so najimenitnejši krščanski vitezi?« Odgovoril je: »Sveti Jurij in moj oče!«
SUANZA: Lepo! – Ne pozabite!
Tišina.
Nenadoma Felipe na ves glas zakriči –
FELIPE: Ne bo ležal ne v kapeli ne v cerkvi!
SUANZA: Tako daleč smo že prišli …?!
Besede zletijo mimo Felipeja. Počasi se upogne v pasu, s pestjo se udarja po prsih, s kratkimi, pridušenimi kriki toži –
FELIPE: Jezus, zakaj si me pripeljal do sem?! – Jezus, zakaj je ravno name padlo?! – Jezus, zakaj si ga vzel?! – Jezus, zakaj smo v temi?! – Jezus, koliko časa še?! – Jezus, zakaj je takšna tema?! – Jezus …
SUANZA: Dosti, don Felipe! Svet, kakršen je, ni ves za vas napravljen. Svet …
Felipe končno vstane. Oprijema se stola. Motne oči, v katerih pa pod površino gori ogenj, zasuče proti Suanzi –
FELIPE: Veste, kaj je svet …?
SUANZA: Vem!
FELIPE: Mogoče res veste, pa sami sebi lažete. – Svet, moj dragi padre, je eno veliko, črno, kužno sranje!
Prav tedaj se na stopnišču in po hodnikih oglasijo bosi koraki. Prihajajo. Zdi se nam, da vse skupaj traja dolgo.
Potlej se pojavijo štirje Indijanci. V umazani ponjavi nosijo truplo. Položijo ga na tla v ozadju prostora. – Še bolj zadaj, pravzaprav že na hodniku, stoji še nekaj večja skupina Indijancev. Komaj jih razločimo.
Mirovanje. Čez čas –
SUANZA: Prinesli so truplo, don Felipe. – Boste pogledali?
FELIPE: Ne! – Obešenci imajo sprva zaripel obraz in jezik kažejo. Naj bo pokrit!
Felipe je s hrbtom obrnjen proti ozadju. Eden od Indijancev – nemara tisti, ki je moral nekoč predstavljati svetega Lovrenca – počepne in za ped odgrne ponjavo. Brez vsakršne posmehljivosti, pa tudi brez omlednosti, prične prav potihoma klicati –
INDIJANEC: Don Baltasaaar! Don Baltasaaar! Don Baltasaaar!
Kot bi čakal na odgovor. Nič. Enako tiho začne kikirikati –
INDIJANEC: Kikiriki! Kikiriki!
Indijanci v ozadju povzamejo. Cela vrsta pridušenih kikirikijev.
Novi koraki. Indijanci se odmaknejo in se zgnetejo v gosto gručo, v kakršni smo jih nekoč že videli.
Prideta Margerita in CaetTana. Za njima Pedro in Pablo. Pablo nosi v cunjo zavit predmet.
Ženski gresta mimo trupla do mize. Caetana se dotakne steklenice.
MARGERITA: Lahko piješ!
Zdaj se tudi Felipe obrne.
FELIPE: Kaj je? Kaj je tistole?
Pokaže na predmet, ki ga nosi Pablo. Pablo odvije cunjo. – Sekira.
SUANZA: Kdo?! …
CAETANA: Gospoda tajnika ni več. Manuel ga bo pokopal pod gnojem.
FELIPE: Ti si …?!
CAETANA: Ona! – In jaz!
Caetana vzdigne kozarec, pije dolgo in požrešno.
SUANZA: Kje sta hlapca?
PEDRO: Tudi v gnoju!
PABLO: Možaka sta odložila odrožje, zato je uspelo … Midva nisva več prav vajena. Opravila sva, kar je bilo potrebno.
SUANZA: Kdo vama je ukazal?!
PEDRO: Nihče. Ekselenca je, kar pomnimo, namesto nas mislil in ukrepal. Enkrat lahko tudi mi …
Margerita sede na čelo mize. Caetana ji natoči in potisne kozarec proti njej.
SUANZA: Pedro, odpravi Indijance!
PEDRO: Nekaj so me prejle vprašali …
SUANZA: No …?
PEDRO: Radi bi dobili peteline …
SUANZA: Kakšne peteline?
PEDRO: Bojne peteline dona Baltasarja.
FELIPE: Lahko jih vzamejo!
PABLO: In kako je z žganjem?
FELIPE: Zavalite jim dvajsetlitrski sod za hleve. Naj ne kričijo, ko bojo pijani!
PEDRO: Bomo pazili!
Ozadje prizorišča se izprazni. Ko so Indijanci že nekje daleč na stopnišču, slišimo odmevno kikirikanje.
Caetana gre zdaj k truplu in poklekne. Nemara poje majhno uspavanko. Komaj slišimo.
Suanza gre z mizi. Sede. Nekaj časa molčijo. Potem –
SUANZA: Čemu ste to napravili, dona Margerita?
MARGERITA: Čemu …? – Ker je njegovo zveličanje važnejše od mojega –.
SUANZA: Mislite, da je nekdo moral …?
MARGERITA: Moral! – Zamazala sem si obleko s krvjo.
Felipe sede v svoj stol. Lista po svetem pismu, mirno reče –
FELIPE: Ženska laže, padre! Zveličanje je njej lanski sneg. Ali naj vam preberem, kaj se je obesilo nad nas? Tule piše …
MARGERITA: Beri, Felipe!
FELIPE: »Bose odpravlja svetovalce in za bedake dela sodnike. Pas kraljem odvezuje in jim ledja z vrvjo opasuje. Duhovnike odpravlja bose in mogočneže ruši. Preskušenim odjemlje govor in starcem jemlje uvidevnost. Na plemenite razliva zaničevanje in mogotcem rahlja pas. Najbolj skrite reči odkriva iz temine in spravlja kraljestvo mrtvih na svetlo. Velike dela narode in jih ugonablja, narode razširja in jih zapušča. Jemlje razum poglavarjem zemlje in jih zmede, da hodijo po pustinji brez pota. V temi tavajo brez svetlobe in jih zmede kakor pijanca …«
SUANZA: To ni vse! Tu ni odgovora!
MARGERITA: In ga tudi ne bo!
Tišina. Caetana s praznim obrazom kleči ob truplu.
Od daleč kikirikanje.
Potlej pride Pablo.
PABLO: Morali bomo urediti mrtvaški oder …
FELIPE: Čas bo, da! – Kaj še …?
PABLO: Dekle pravijo, da otrok joka. Čas bo za dojenje …
FELIPE: Pojdi dojit, Caetana!
Morda slišimo pesem, ki je odprla igro.
ZASTOR
