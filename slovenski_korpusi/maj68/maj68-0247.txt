Prvega aprila zvečer so kolegi priredili brigadirski večer. Vedeli so, da sem bil večkrat v brigadi, zato so me povabili, naj jim povem nekaj zgodb iz bogate brigadirske prakse.
»Tovariši«, sem pričel, »najlepše dni brigadirske rabote sem preživel na lokalni akciji. Tudi vam priporočam, da se prijavite v takšne brigade.«
»Mladino je treba pač nekje zaposliti, da ne bi počela kakšnih neumnosti,« si je mislil neki lokalni faktor. »Kar bodo zajedli in naredili druge škode, bomo že nekako prestali.« In bila je brigada.
Tovariši, taka akcija ima več dobrih kot slabih strani. Naj vam jih naštejem samo nekaj. Zelo je primerna za organizacije, kjer le s težavo najdejo zadostno število dela željnih brigadirjev in nič hudega ni, če se kateri premisli in sploh ne odide z brigado, saj se vedno najde kakšna druga maloštevilna skupina brigadirjev, pridružijo se vam še nekateri domačini in brigada je nared.
Tudi glede discipline je taka brigada kot nalašč. Da si le z dvema: s komandantom in dežurnim komandirjem na roko, pa si dober. V velikem naselju na avtocesti se ti lahko primeri, da bi naletel na brigadirje, ki v tem smislu ne poznajo šale, niti familiarnosti ne.
Najvažnejši pa je stik z domačini, s prebivalstvom, kateremu s cesto, ki jo gradite, prinašate življenje, kulturo na doseg roke. Nič hudega, če je ta kultura, ki jo prinašate s seboj iz velikega mesta, predvsem pivska. Nekaj le imajo od nje, če nihče drug, vsaj gostilničar, ki si bo z izkupičkom brigadirskega sladkega življenja nabavil televizor ali pa hladilnik.
Majhna brigada na lokalni akciji je primerna tudi zato, ker v njej ne more priti do občasnih šovinističnih izpadov. Že mogoče, da se včasih udarijo Štajerci in Kranjci ter včasih celo Primorci, ampak drugi pa nikakor ne. (Ker jih v brigadi ni!) V taki brigadi lahko izdajate tudi časopis in stenčas brez bojazni, da bi se našel kak pametnjakovič, ki bi ga prepovedal, češ, ostale brigade zmorejo tudi brez njega.
V lokalnih brigadah se tudi dekletom dobro godi. Fantje jim ne upajajo vasovat k brigadirkam drugih in celo mednarodnih brigad in tako je vse v redu, saj je minimalna zvestoba zagotovljena. Kaj hujšega se pa v brigadah tako ne dogaja, to vsi dobro vemo.
Aha, na lokalni akciji seveda tudi delamo. Vsak po svojih močeh – na tem ali onem področju – nekateri celo na delovišču. Pretiravati pa ne kaže, vsaj izkušnje tako kažejo. Ko brigada odide, se cesta, ki naj bi v vas pripeljala življenje in današnji čas, spremeni v kolovoz manj kot lokalnega pomena. Sil, ki naj bi naše delo nadaljevale, kot je bilo obljubljeno, ni bilo in jih tudi ne bo.
Občinski mož je najbrž to že od začetka vedel.
