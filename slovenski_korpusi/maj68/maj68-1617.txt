Nič, reče. Ena, dve, tri, štiri, pet, zapišem. Šest in tako naprej. Kaj pa, če bi se odločil drugače? Tudi v katerem drugem primeru bi se dalo, na drugačen način. Da, tudi tisto bi se potem nadaljevalo v neskončnost. A na noben način se ne odpre prostor. Na ta način se nič ne odpre in tudi, če bi se! Kakšna neskončnost, kakšna odprtost! Če pa je vse to neprehodno! Že zavest se ustavlja. Zatika se ob stvari, ob zidove. Ne pride skozi. Če pa bi se odločil za prebiranje samih stvari! To bi bilo bolje. Štel bi: to, to, to in to in to in to. To bi bilo res nekaj. Ampak v glavi imam trdo skalo, ki ves čas vleče navzdol. Kaj vse bi prenesel papir, ne da bi se mu kaj poznalo, ne da bi bilo kaj zapisano. In to je tisto, kar hočem. Ravno to hočem. Hočem in hočem. V neskončnosti me nekaj pričakuje! Neumnost!
Končno, je rekel mojster An'an.
Nekaj bom. Sicer še ne vem, kaj.
Tako torej, vidiš, zdaj pa bom. Skrajni čas je že!
Pet, šest, zapišem in tako naprej. Pol sedmih. Deset do osmih. Pravzaprav devet in pol minute do osmih in dnevi pred tem in, treba je reči, tudi leta pred tem, ko si skušal biti samo to, kar sporoča o tebi tvoje ime. To naj bi bilo namreč dovolj, mojster An'an!
Nekoliko sem se utrudil. Ali bi bilo drevesu sploh lahko dovolj, da je drevo? Po čem pa se vprašuje, če se že kaj, po svoji drevesnosti ali po dežju?
Ne, enostavno zima pada, šumi KALORIFER, in če ga ugasnem, ali ne bo tedaj samo še skala? Čelo, ki ga razžira nevidna teža, teži ga nevidno breme. Napaka je nekako razvidna; nevera te je, nezaupanje te je. Potem pa strupi.
Nene, ko se bo ogrelo, bom to ugasnil. A ne smem odstraniti vse to. Ostalo naj ostane. Kaj bi ostalo sicer? Stvari, ki so? So stvari, ki so, a nimam kaj početi z njimi, in tudi, ali niso v službi povsem drugih namenov. Ne v službi tega žalostnega ugotavljanja, da me verjetno ne bi bilo, ko bi tudi vse drugo odstranil.
In čemu bi odstranil vse to?
Nene, prav nič negotovo ni to, da sem tako ali tako.
Ali samo potuhnjenec, pristal na svojo smrt in zdaj čepi v lupini svojega imena, uživa svojo posmrtnost ali pa drugo.
Mojster An'an je dal nekaj od sebe. Figo. Glas gre po deželi tak. Časopisi ne omenjajo samo ob obletnicah. Smrti, rojstva, čestitke za god. Namesto cvetja na grob, namesto življenja.
Kje si, o kje, An'an?
Iščem te noč in dan.
Strupi orjejo brazde po tvojem nebivanju.
Hočejo te storiti.
V ustih imaš gnoj.
Ura je proč. Pet do devetih. To lahko vidiš. To lahko čutiš. Lahko se prepričaš. Napraviš korak, dva. To lahko sprevidiš. Pritisneš na gumb. Ugotoviš veljavnost vremenske napovedi. Po dolinah megla. V višjih legah bi skalo tudi odložil. Pritisnil si na gumb in se je namesto KALORIFERJA oglasil HLADILNIK, ali pa že prej. Pa si le operi usta. In, ali bo dovolj časa za življenje?
Ura je devet. Zakaj ničesar ne veš, An'an? Ali bo v resnici tako nedvomno ali pa ti spolzi med prsti, ker je mogoče tako sluzasto. Zakaj ne veš?
Ali pa je ravno v tem edina možnost, ali pa je ravno v tem prava možnost, ali pa je ravno v tem neskončna možnost, An'an, neskončna možnost gibanja, neskončna možnost neskončne nemožnosti.
Roki se samo krčita. Oblikujeta nevidno obliko. Ihtita po njej v svoji ihtavosti. Prilagajata se temu žalostnemu praznemu prostoru.
Nekaj bom, ampak ne vem še, kaj, pravi An'an. In, skrajni čas je že! Če hočem ohraniti to skrajno jutro in se ne vpraševati po tem, čemu bedeti. Kajti bil sem že mrtev, zdaj bom pa nekaj naredil. Bedel bom v tem skrajnem jutru, v tem skrajnem opoldnevu. Povsem hočem biti. Po vsem. Vse je že bilo in se obrnilo na novo, kakor da ni nič.
Tako te zateče dannadan. Misliš, da si mrtev, čisto iskreno misliš, da te je že prekrila starost in mah, pa te zateče ta obnova in vem, da bom nekaj storil. Kot bi rekel, gledal bom v oblake. Pokrajino so že do konca zastrli zidovi in lahko gledam samo še v oblake. Kot bi rekel, nastavil se bom soncu. Ali, nekaj bom rodil.
Mojster An'an je rekel, da bo danes lep dan. Da bo danes svečano, brez sveč sicer, da pa bo izreden dan. Da se bo pomnilo.
Izključi tok pri hladilniku, da bi bil nekje bližje svetu. Ugasne poročila. Ni pa mogoče ustaviti stroja v nekem oddaljenem prostoru. Pristati je treba nanj, s čimer bi si tudi na nek način zamašil ušesa.
Moral bi pobegniti, An'an. Saj si rekel, najbolje bi bilo umreti.
Da, nič se ne bi, pravzaprav je res tako, nič se ne bom upiral.
In koliko takšnih odpovedi je v veliki krvoločni ljubezni ljudstev. Najbrž je ravno to najbolj pogubno, ker človek potem ne izbira strani. Ker ni nobene strani tokraj. Ker je ena sama smer onkraj. In je potem vseeno, ali si na sončni ali na senčni strani zidu. Seveda, ko bi kaj zaleglo, potem bi rekel: tako bodi in konec! In se bojiš, da se ne bi domislili in bi kaj tako nemogočega terjali od tebe.
Nekaj tega dovolj zanesljivo veš. In bi kar rad umrl. A po drugi strani je spet toliko stvari, ki jih ne veš. In to zadošča. Potem pa tisti: hočem živeti. Potem pa tisti: ljubim te. Potem pa: hočem biti ob tebi, neka daljna, neka določena, povsem mogoča oblika trajanja. In potem je zadoščenje že daleč-daleč. Je več od samo tega. Je: hočem. Kaj lahko sploh?
Ura je nekje okrog enajstih. Pet do enajstih. Bojim se. Pa niti ne omenjam dneva, tega in tega, ne rečem mesec, leto, tudi kraja ne. Nič ni važno. To so tako velike ploskve v neki drugi razsežnosti. Zakonitosti, na katere se ne da vplivati. Vseeno, tega ali tega, tu ali tam. A ta čas tu se kaže kot področje možnosti. A prav blazno se odvija. Vsak čas bo poldne in kar bo še dneva in kar bo večera in naslednje noči. Ali bo kaj storjenega? Zakaj dvomim?
Če spustim kitajsko budivko v vodo, še nekaj časa klokota. Ugotoviti je mogoče dvoje prav nepotrebnih stvari:
1. kako se v vodi sliši zvonec in
2. kako dolgo bo še tekla.
Če vržem skozi okno še peščeno uro, ali bi živel bolj mirno brez teh znanivcev minljivosti, brez teh opominjavcev, brez teh terjavcev. Ne zgubljati besed, govoriti! Ali loviti čas? Kaj? Ali prav tako, boriti se s časom? Ali se časiti? Ne kratkočasiti se, ne dolgočasiti se. Ali časiti? Točno časiti. Ravno prav časiti. Na ta način časevati.
Kaj pomeni to, ko gre za področje edine časovne razsežnosti, ki kaj dopušča? Možnosti zunaj časa ni. Pa to ne pomeni, da niso tudi brezčasne razsežnosti. So, a v teh ni ne možnosti ne nemožnosti. In tudi v vseh časih razsežnosti jih, kot že rečeno, ni. Le majhna razpoka je, mogoče vagina časa, časni, hipni zdaj, ali mišja luknja, ali past, kamor se boš izrinil. A seveda ne zaradi časa samega, zaradi njegove vzpostavitve ali zaradi njegove ohranitve. Kvragu! Sploh ne zaradi časa. Pač pa zaradi sebe in čisto samo zaradi sebe oziroma zaradi vsega tistega, kar pod tem pojmom pojmuješ.
Zaradi tega se ne prepuščaš obupu, ampak edinole še strahu ZA. Ne skačeš v smrt, ker je vse nesmisel, ampak ravno zato, ker je vse nesmisel, gre vsa tvoja skrb temu ZA NEKAJ, čemur gre vsa tvoja skrb. Res je, vsega še nisi razmislil. A ne boš se podal. Ne boš se prepuščal. Že si ujel svoj protitok. Tvoje psovke obrodijo leto in dan, kajti spoznal si svoj konec.
Tvoj čas je čas, ki se izteka. Tečeš proti izteku. Tok si in čas. Le pot si izbiraš. Pot izteka in izčasa.
Izreden dan, da se bo pomnilo. To pa je čutiti, kajti vsak čevelj ima svoj ustrojeni jezik. Reče se, bilo je v zraku, v hoji mojstra An'ana, ki je bila sicer odločna, a nekako v vse smeri.
Nekaj si bom zapisal, se je kar na lepem oglasilo za njegovim hrbtom. A ne vem še, kaj.
Dobro, reče An'an, prav. Kar tako zapiši; nekaj bom napisal, a ne vem še, kaj.
Nekaj si bom izmislil.
Tako, kar napiši: nekaj si bom izmislil in kar nadaljuj!
Tako je rekel An'an svojemu sinu. Potem pa se je premislil. Šel je urejat prostore, kar naj bi bilo dobro znamenje, da bo v resnici nekaj storil. Potem pa se je še napravil in krenil proti jugu. Klical je mesto, ki je bilo še južneje od tega juga, in je bil zaželen.
Ljubezen moja, ljubezen, je slišal.
Ljubim te, ampak tudi nestrpna sem, in, pridi že.
Addis Abeba je opustošena, odkar te ni.
Dopoldne je opustošeno. Zvonovi odzvanjajo dopoldne. Puščave se širijo.
Premalo je bilo v tebi ljubezni, An'an. Tega je že preveč, An'an. Razumeš, An'an? Ne moreš reči, da nisi kriv. Ne moreš reči, da nisi sodeloval. Dopuščal si, An'an. Pristajal si na to, An'an. Bilo ti je vseeno. Tvoj protest je bila smešna, jalova parada. Ničesar nisi tvegal. Trgoval si s svetimi žrtvami. Kopičil si bogastvo, ki ga nisi sam ustvaril.
Kam te je zaneslo? Tega ne bi bilo treba misliti. To je samo izgovor. Tega že ne. Treba se je ustaviti pri:
Dopoldne je opustošeno.
Zvonovi še kar odzvanjajo dopoldne.
Tudi to še gre:
Puščave se širijo.
Premalo je bilo v tebi ljubezni, An'an. Pridi, pridi, nič se ni spremenilo. Kar naprej te hočem.
Tvoj jug, tvoje dopoldne, tvoje črno nebo in topli grob, je poslušal. Izredno popoldne, ob enih popoldne, pol dveh.
Strmoglavo pada čas popoldneva.
Jutri bom šel na pot do morja ali pa ne bom šel tako daleč.
Slišal je govoriti o dežju, ki je, ali, da ga še ni. In se je obotavljal. Zagotovo pa se je premislil glede tega, da bi pričel delati, ko je že takšen dan. Kar prav bo, če bo uredil še kaj drugega, kar ga potem, ko bo res pričel, ne bo moglo ovirati.
Slišal je besede:
Mi ne bomo preživeli.
Tudi ta v tvojem naročju ne bo preživel.
Da, ampak pobrigal se bo zase in za naprej.
Slišal je:
Kako živeti po smrti?
Pogovarjal se je.
Kaj so počeli s tabo, da si ves izpraskan?
Počeli tabo.
Ali so te tepli drugi otroci?
Tepli troci.
Ali si jokal, sin moj?
Jokal si.
Ali so bili grdi s tabo?
Grdi tabo.
Ali ti je bilo všeč v vrtcu?
Všeč vrtcu.
Ali je bilo lepo?
Lepo bilo.
Ali so bili pridni otroci?
Pridni troci.
Kaj si delal?
Delal si.
Si kaj jedel?
Jedel si.
Ničesar ne poveš.
Poveš.
Greva v gozd? Greva po cesti? Greva domov? Ali z avtobusom? Nesel te bom. Nosil te bom na jug, na sever, na vsepovsod. Hočem živeti, hočem biti.
Dve je proč! Preglej že opuščene peči, An'an! Pomeni se z vozniki in trgovci in vse, kar je treba! Nekako v resnici ne moreš razumeti, ampak tvoje delo je, hvala bogu, zaželeno, razumeš! Če pa kdo dvomi, si to ti sam.
Ali boš že znal? Ali se bo vrnil k tebi duh gline. Ki te je zapustil zaradi nore izdaje. Ker biti nesrečen pomeni izdajo.
Biti nesrečni duh gline!
Kaj pa jaz? kriči An'an.
Kaj pa je z mano!
Kaj me briga vse to! besni An'an.
Histeričnost se splazi iz vseh kotov, ko kriči:
Ne verjamem!
Ne verjamem!
Ne verjamem ničemur! kriči.
Kaj me briga! kriči.
Kakšne kvalitete! kriči.
Kakšni dosežki, jebentiboga! kriči.
To je drek! kriči.
To je ne sam drek! kriči.
Jaz sem tukaj edino važen! kriči.
Samo jaz! kriči.
Jaz tukaj živim! kriči.
Jaz tukaj crkavam! kriči.
Jaz sam sem bog! kriči.
Tako se vrača ta nesrečni duh gline in tako te podžiga. Jasno, ravno to je, bog si. Razločno zaznavaš svojo ustvarjalno vsemoč. Ampak roki ne oblikujeta več praznine. Ne gneteta niča. Nobene brezglave brezciljnosti. Nobene negotovosti. Nobene živčnosti.
Zdaj se gnete vse to. Vse to spreminja svoje navidezno trdno obličje. Porcelan se drobi in prši v drobnih koscih v vse smeri. Prsti se skrivenčijo. Koža se odpira in kri brizga na kruh An'ana.
Bil je zli, nesrečni duh gline.
Tole boš pa drago plačal. Tole boš pa prekleto drago plačal in plačeval, jebentiboga. Zdaj boš pa res lahko kaj naredil. Pol treh.
Že zdavnaj se je vzdignila megla, a nič nisi opazil. Sončno je in jasno. Bolečina je popustila, a čisto se še ni umaknila. Upajmo, da se vsaj bo.
Danes nobene pošte iz Etiopije. Same nepomembne stvari. Pravzaprav nič. To sem rekel kar tako, iz nemarnosti. Važno je bilo zame namreč tisto, kar sem najbolj pričakoval in česar sem se vnaprej najbolj veselil. Pa nič. To ni v sosednji ulici in lahko malo potrpim, ali ne?
Potrpel bom ta čas, ko se morata roki zaceliti in rane, vsakršne rane, tudi tiste nevidne, namreč teh je še največ. Pa naj kdo govori, kar hoče, kar misli, da je edino prav. Tudi sam si kaj mislim.
Čas beži in odrinil bom vse to, tudi čas.
Ničesar ne zanikam, An'an. To sploh ne pomeni, da kaj zanikujem. Vse je lahko ta hip, kakor je. V svojih neštetih oblikah mirovanja. Pri čemer imam seveda v mislih to, da so oblike samo gibanje ter da je mirovanje le določena vrsta gibanja. In da je miza, na katero se naslanjam, prav takšen stroj v teku kakor roka, s katero pišem, in drugi stroji, ki se gibljejo bolj ali manj zaznavno.
Danes je že naslednji dan, jutri prejšnjega dne, za katerega sem sklenil, ali ne? Da bom šel proti morju, ali pa mogoče še naprej.
Kaj hočeš, An'an, poražena sva! Zavozila sva to svojo reč. In čisto nič se ne ve, ali je sploh mogoče kam. Še dežuje po vrhu.
Nene, to ni noben izgovor, to mi sploh ne pride prav. In nič ne lažem. Ali naj papir nastavim dežju? Da se bo zapisalo in da bo najbolj resnično?
Marsikdo bi mi bil za to hvaležen.
Kajti, zapisati, ali ni to oblika nasilja? Ali ni to le preveč avtoritativno dejanje? Ali ni to diktatura jezika? Ali si to lahko privoščiva, An'an? Ali sva midva v resnici kaj važna? Ali si lahko privoščiva govoriti resnico s tem tveganjem?
Vsakdo bi rekel, lahko je tebi. Zapišeš, kar ti je prav. Zdaj pa misliš, da moramo mi vse to požreti, plačevati in požreti, predvsem plačevati. Vsakdo bo rekel, kdaj bo že konec tega kulturniškega nasilja. Ali nima vsak svoje oči, svojo pamet, da lahko vidi vse to? Svoje življenje, svoje romane. Samo zapisati bi jih bilo treba, nič drugega. Nič dodati, nič izmišljevati, samo zapisati in vse knjižnice na svetu bi razneslo. Resničnost bi bilo smešno in odvečno razkazovanje, nevaren zastrupljajoč balast na zemlji. Uničiti bi bilo treba vse knjige. Iztrebiti. Počistiti.
Ali ti je jasno, čemu se izpostavljava, An'an? Tako malo velja najina resničnost in, seveda, najino izmišljevanje.
Res pa je po drugi strani, da imava do vsega tega, čemur praviva, vse to, in bi ga kazalo zapisovati na bolj poudarjen način, kakor recimo bog, z veliko, kakor nekaj absolutnega, da imava do vsega tega nek določen odnos, ki ga (vse to) ali kar ga na nek način izključuje, oziroma, bolj natančno (to to in to in to) upošteva samo kot delno resničnost. Torej tudi vključuje, pač samo kot del resničnosti, ki je v najboljšem primeru zgolj vse to, kar je. Torej prav gotovo na dopuščajoč način. Le zdi se, po dosedanjih izkušnjah, da gre za nek način izrinjenosti in izrinjevanja vsega tega.
Tako močna težnja po nečem drugem, česar še ni, ali kar je nekje zunaj vsega tega, in privrženost vsemu tistemu, česar še ni. In tako to vse, kar je, lahko prav lepo funkcionira v svoji navzočnosti in je v nekaterih primerih gotovo tudi moteče. Nekatere stvari bi kazalo postaviti pred vrata, zunaj zavesti o njih, in spustiti noter več svežega zraka, nič oziroma prostora še za kaj.
Danes je že jutri naslednjega dne.
Rešitev se je prikazala. Bila je nekje na robu med budnostjo in snom. Glasila se je v obliki govora. Bili so kratki, jasni stavki, ki so tvorili dialog. Vsebovali so po dve do tri besede, tako da bi po vrsti zapisani tvorili verzno obliko, kot celota pa obliko pesmi. Dialog je bil seveda izmišljen. Očitno je bilo namreč, da govori, oziroma, da izhaja govor iz ene same osebe ter da se ta pogovarja sama s sabo. Če pa hočemo biti natančnejši, tedaj je treba dodati, kako gre namreč za pogovor neke umišljene osebe z neko drugo, prav tako umišljeno osebo, in da govorec dialoga tudi ne izgovarja vseh teh besed, tudi sliši jih ne, mogoče samo domneva.
Rešitev bi bila v tem, da bi si bilo treba to, komaj zavestno besedno kalkulacijo samo zapomniti. Torej v nekakšnem prisluhu, posluhu ali poslušnosti. Bila je namreč nadaljevanje. Bila je pot. Tega se je mojster An'an povsem jasno zavedal. Ne čas ne pot na jug. Neka povsem druga možnost.
Potem pa je obtičal brez vsega tega, brez misli in brez spomina. Skušal je sicer v tisto, jasno nakazano smer, a je obtičal popolnoma gluh in nem.
Nikjer se mu ni odprlo. Nič ga ni potegnilo za sabo. Še več, pred vsem se je umikal. Še več, karkoli je ukrenil, je bilo narobe. Narobe tudi to, da je bil.
Tako je bilo tudi danes jutri naslednjega dne, a le še huje. Rešitev je bila sicer bolj očitna. Ni se pojavljala v obliki umišljenosti. Bila je veliko bolj stvarna, veliko bolj oprijemljiva. Čutil je, da ga lahko naenkrat osvoji in prevzame, da sede vanj, da se vseli v njegove že obstoječe oblike. Kajti bila je povsem prisotna. Visela je nad njim.
A nič besed, nobenih misli, potem je vse spuhtelo.
Prvo, kar je bilo potem, si je rekel:
An'an, ti si mrtev! Ni te več.
Pri tem se niti ni preveč šalil s samim seboj, saj je šlo v resnici za vrnitev v neko prejšnje stanje, katerega je zase že prej tako poimenoval. Vendar je stvar takšna, da se ne zdi posebno nujno opisovati jo, da bi bila tako ustvarjena kar najbolj natančna podoba tistega stanja, s čemer naj bi se poskusili ogniti nekaterim napačnim domnevam. Recimo, da se šalil ni.
Recimo, da je bilo v tem več obžalovanja. Že daleč ne več tisti začetni strah in negotovost, iz katere se je pravzaprav porajal. Razrešitev, čeprav pogubna, je bila žal lažja kakor možni vzpon, ki mogoče res ni nič drugega kakor samo napor in samo užitek pri trošenju sil. Če bi bila to stvar premisleka, tedaj bi se brez obotavljanja odločil za večjo svobodo. Toda v tej samoigri, za kar namreč gre, je le malo prostora za takšne razrešitve. Tudi pravila te igre, četudi nenapisana in neimenovana, ni mogoče spreminjati in jih na novo izmišljati. Vprašanje je samo, kakšen je tisti prostor, ki še dopušča svobodno odločanje. Namreč odločanje, ki bi igro mogoče tudi pokvarilo in jo sprevrglo v nekaj dragega.
Pravila so kakor vedno dovolj preprosta. Le nekaj kratkih, enostavnih stavkov je treba, ki sicer vse povedo, a se zdi, da ravno zaradi te svoje enostavnosti zavajajo igravce v upanje, da je igra nek možen izhod in da jo je v resnici mogoče obrniti sebi v prid.
Neko docela preprosto določilo sproži proces, ki bo vklenil ves miselni stroj k razreševanju zgolj neke variante že davno znanega rezultata, tako da se tisti svobodni prostor, ki se nam je zdel potreben za nek v resnici bistveni udarec, sploh ne odpre. Vsi izidi so simulirani. Tako izguba kot vsakršni dobiček sta samo navidezna.
