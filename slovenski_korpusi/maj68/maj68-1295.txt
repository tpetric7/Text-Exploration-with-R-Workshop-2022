na konici jezika otrplega v gorski hrbet poležuje oaza hranjena z zadahom galjota ceste kolovozi in steze ponikajo med prepade in brbončasta drevesa redijo prebivalstvo z vrelo slino
drugače pa je nebo prazno in zenica na severu daje videz pozabljene kurirske aktovke v južnem vetru lebdijo lastovičji jeziki in kratkovidne muhe se krepčajo po invalidih
paramecij v kiparski delavnici pijan mineralne vode ponuja trepetlikasto telo učiteljišču vratarske lože polne gosli na zračni pritisk galebi gnezdijo v prsih porodnic usnjati tilniki vadijo udarec s kljunom in obrezani pristaniški delavci pihajo v kožnata jadra mojega dvoseda izžganega po zapiskih visokogorskega meniha
dvosed ta večna ladja izrisana s štafetno palico in kompasom zvarjenim iz krikov domorodcev ždi v zrklu galjota in koščena mavrica izpod pazduhe galjotove je večna hrana moje svetlobe
