Glej skozi lino, kako se obala odmika, pritisni rumeno lice k okroglemu steklu in povej, kako ti je pri srcu, Sugišima Moritoku.
Pol leta je komaj preteklo, kar te je oče štirinajstletnega za vrečo riža na tunolovko prodal.
Rumenopolt slan ožgan si zasedèl se nocoj v naši kavarni, poslušal naše pesmi, pil pivo iz našega hmelja, žganje iz naših sliv in nisi več vedel, kdo si in čigav, ponujal drobiž, ki ga nisi poznal, in buljil v ženske, vpil čudne besede in po mizi bil,
dokler te ni odvedla patrola, kapitan premikastil in v kajuto nagnal.
Glej skozi lino, kako se obala odmika, pritisni rumeno lice k okroglemu steklu in povej, kako ti je pri srcu, Sugišima Moritoku!
