(Odlomek iz romana. PUŠKE IN ČAJ OB ŠTIRIH, ki izide pri mariborskih Obzorjih)
VI.
Sandro v hiralnici, polpodrti hiši v neznanem predmestju. Sreča se z violinistom, ki mu tik pred smrtjo pokloni dragocene gosli. Potem zbeži pred nevihto in čudnimi oznanili. Vse kaže, da je v deželi vojna, vsaj velika zmeda in negotovost. Nenavadni dogodki se stopnjujejo. Pridruži se mu neznani natakar, ki mu na lepem zagrozi s pištolo in ga tudi obstreli. Sandro se bojuje in ubije natakarja. Beži. Letalski preleti, puškarjenje, požari, poplave, svet v neredu. Govori se, da so Rusi okupirali državo. Praprotnik se komaj znebi tete Wande, ki je teroristka. Danijela se spre z možem, ta s sosedom odide v gostilno, kjer Belina razkrije, da ima velike politične ambicije in da ne mara ljudi, kot sta Žargi in Praprotnik.
Veki prozorne sipe sta zlezli skupaj. Dež je prihajal v plastičnih udarcih. Hiša je bila zastrta z dežjem in ovijalkami, v izrabljenem pesku so nastale globoke luže, drobci nekdanjih vrtnih kipov so postali kamni spotike. Skoz neenakomerno mrežo, ki je pokrivala hišo, posamezna rumena okna. Okrog oken in svetilke, ki straži vhod z izlizanim pragom, se nabirajo mehovi pare, vendar se zaradi vetra tudi vrtijo, kopičijo in redčijo in za trenutek so svetlobe popolnoma čiste. Nekakšni napisi, ponekod kot da je trenutni pomen nanešen na podlago z bistveno drugačnim sporočilom – to je videti v nepravilnih odkruških, ki razkrivajo drugačno obliko črk – kot da je prej pisalo v kakšnem tujem jeziku. Ali pa je morda vsebina usklajena s sedanjo rabo? Vrt je zanemarjen, že opustošen … listje in igličevje, odpadle veje, gnili cvetovi in plodovi so se na tleh sprijeli v gosto črno kašo. In ko stopi vanjo, ga skoraj sezuje. Otrese se na pragu, iz notranjosti zapiha preperela soparica. Vonj po vlažnih tkaninah, uskladiščenih z gnijočim krompirjem in plesnečimi testeninami, pomije, rumenkasti in rdečkasti delci so vidni na tleh, na nekakšnem lončenem tlaku, katerega vzorec je zabrisan s prilepljenimi progami umazanije, ki so nastali, ko je nekdo čistil z umazano raševino … Stene so popisane in razbrazdane od nohtov ali priložnostnih pisal, del stopniščne ograje se je prevesil v vhodno kapelico in drži ga le s težkim, ugaslim sicer, svečnikom obtežena jeklena vrv, obešena za visoki strop, ki pa ravno v težišču te mračne kompozicije dobiva maroge in izpuščaje, ki napovedujejo maksimalno napetost in utrujenost. Ves prizor osvetljuje gola žarnica, speljana po majavi poti iz nekakšnega stranskega oltarja z vratci in okencem. In tam tudi stoji s tinto napisana in rjavo popackana kartonska tablica:
VRATAR
Sandro potrka in odmeva skoraj ni, ker se mu členek nekako žariva v mehko podlago. Zdaj zasliši odpiranje notranjih prehodov in zvok televizijskega programa. Lino odpre rdečkasto oblita roka, za njo še napet obraz z naočniki. Pod pazduho je videti ležišče, zgužvano rjuho na žimnici, ki je postavljena na gola, opečnata tla. – Ja? reče doneč ženski glas. Žica, na kateri visita lestenec in stopniščna ograja, se zatrese. – Ogrizek …
Ženska, ogrnjena v pleten trikotnik s cofi, pohiti ven. Ogleduje si ga, pri tem pa spušča nekakšne zatohle glasove navdušenja, kakor parna ladja, kadar čisto zmanjša obrate. Pokaže na kartonasti izvesek. – Vratar … v Ratar! Tu notri je Ratar! Tu je pot v Ratar! Zasmeje se. Domislico je morala povedati že stokrat. – Ratar! Kjer iz nič kaj rata! Potem svečano: – Ra-taaaar! Na obe strani se bere enako … magična beseda … Recimo iz … ogleduje si ga … pomigne z glavo, gre malo noter? Da bi kaj ratalo?
– Ogrizek! Ženska je razočarana. Pokaže s prstom navzgor, pogleda pa v tla. Nato kar s pogledom dol odide nazaj.
Sandro poskusi prvo stopnico, nato drugo. Nato počasi krene. Stopnice se po malem pogrezajo in dvigajo kot kakšna večja barka. Niha tudi lestenec in kupola, v katero je obešen. Iz točke, kjer je pripet, se usipa štrc prahu. Tišina. To opazi, ko se ravno neha. Skoz kupolo je pribrnel zvok oddaljenega aviona. Nato še eden. Preleteli so trije.
– Rusi, sliši vzklik iz pritličja. Ko se nagne, da pogleda, skoraj zleti dol, lestenec pa se zamaje, da odrgne sosedno steno in Sandra malone vlepi v desni zid. Steče navzgor. – Vojna, vrta, – vojna? Ogrizek stanuje v drugem nadstropju, za zeleno (svetlozeleno – tortna barva!) pobarvanimi vrati. Potrka. Šelestenje kot kakšno stepanje sline. Glas. Odhrka se. Še enkrat: – Vstopite!
Ogrizek stoji v spodnjicah ob školjkastem umivalniku, pločevinasti školjki z baročnimi okraski, kot če bi vstavil v zid krhelj krogle. Sandro je komaj brez vidnega odpora prenesel pogled na vijoličaste, kot svinčnik tanke noge, ki so držale shirani, a nekoliko napihnjeni trup ob mokrem opravilu. Dlani je imel polne milnih mehurčkov in zdaj si jih je otiral, da je lahko pozdravil gosta. Gledal ga je in najprej ga ni spoznal, vendar je bil vljuden. Bil bi z vsakomer. Nato se je razveselil:
– Sandro … glas je bil podoben odtisu v pivniku, spet se je odkašljal.
– Malo si perem … Legel je na urejeno posteljo in se pokril. Moral je nasloniti lice na blazino. – Veš, sem tako utrujen. Sandro je z gumbom ali čem zataknil nitko puloverja, ki je bil na obešalniku na notranji strani vrat. Nitka je sparala pulover najmanj za dva centimetra, in Ogrizek se je malo nasmehnil.
– Zdaj bi čisto malo zaspal, je rekel.
Sandro si je ogledoval sobo. Ob zrcalo je bila zataknjena fotografija z nekega nastopa. V levi je držal violino in šopek nageljnov, zavit v celofan, iz katerega je molel lok, z desno je privijal bel listič, nasmeh mu je igral, ravnokar je izvlekel zadnji akord, uspešno, slika je vsa blesteča … in ravno odhajajoča roka deklice, ki je prinesla šopek, za njim je orkester na baržunastih zavesah. Srebrna kravata v srcu črne obleke in lakasti čevlji, sem in tja kakšna guba in razmršen las, ni kakšen gizdalin, ampak se je ravnokar razdal.
– Kaj pa je na tem lističu? Oči so spale, roka pa je spod odeje segla v predal in privlekla snežno bel pravokotnik. Sandro je vzkliknil, ko ga je prijel. Na lističu je bila fotografija. Enaka kot ona, ki čepi v kotu ogledala. Violinist stoji, na pol priklonjen, z nageljni in razigranimi goslimi, v roki bel listič …
in na njem fotografija violinista, ki drži bel listič …
in na njem fotografija violinista, ki drži bel listič …
Sandro je sedel.
– Veš, razmišljal sem … zdaj ko me je že čisto malo … da bi komu dal violino … zakaj je ne bi vzel ti … to vse je rekel z zaprtimi očmi in Sandru se je zdelo, da govori glas s kakšnega magnetofona. V kotu sobe pult, na njem note … gosli so na mizi … kot da bi jih ravno odložil … – Te je kaj vabila? je vprašal z nekakšnim sramežljivim nasmeškom, še vedno nepremičnega obraza … – V Ratar? Takrat je slišal ponoven prelet avionov. – Vojna bo, čim uganejo, da sem umrl, bodo vse razgrabili … moraš vzeti … V daljavi je streljalo. Vihar.
Spustil je vodo v umivalniku. Zaklokotala je, kot pri onem, ki so ga utopili v reki, ki je umrl od presenečenja.
Nekje v bližini so zaškripala vrata. Koraki. Počasno odpadanje ometa pri slehernem gibu. – Čim bo nova vlada, bodo vsi obračunavali … spet glas z magnetofona. Kot potrdilo, strel revolverja, čisto blizu. Nato kot da nekdo vleče veliko škatlo ropotije po stopnicah navzdol. – Ropajo žrtve! je rekel magnetofon. – Moraš vzeti violino, je dodal. Sandro je šel po prstih do mize, prijel za ubiralko in dvignil. Zazvenelo je. Kot če bi se srebrn kovanec dotaknil dna bistrega tolmuna.
Tek po stopnicah. Sandro je položil violino v škatlo, z notranje strani je bila kot plemenita krsta, oblečena z modrim žametom … zapel jo je in ugasnil luč. Nato se je po prstih, da ne bi zbudil violinista, odplazil proč.
Avioni so vse pogosteje hrumeli nad hišo. Sandro je našel vrata, ki so vodila na dvorišče. Iz dvorišča, ki je bilo prenapolnjeno s staro šaro in pomijami, zdaj v dežju pa so se prek kamnitega kvadrata vile proti odtoku kače rumene brozge, je našel še vrtni izhod. Napotil se je po zapuščenem rastlinjaku, kjer so mu za vrat padali razni pajki in drugi hrošči, ob bliskih pa je gledal bledomodro pokrajino razburjenih dreves, grozečih ovijalk, lepljivih listov in iglic, polporušenih hiš in nizko spreletavajočih se ptic. Hiša za njegovim hrbtom se je že močno krušila. Treskalo je, kot da nadzemeljsko bitje lomi velikanske zaboje nad obzorjem.
Ko je bilo hodnika konec, se je znašel na odprtem, praznem prostoru, nekakšnem zapuščenem balinišču. Še malo naprej je edina štrlela kolibica, nekakšen peskovnik, na hitro zbita lesena kocka. Treščilo je blizu. Hiša se je krepko majala, kakor kakšno preperelo zobovje ali razsušena glinasta krona. Spod kolibice je prišel majhen mož. Pridružil se mu je, celo je hotel ujeti korak proti daljni krivulji svetlobe, ki je izdajala nekakšno naselje. Bližal se je tudi nov dan.
Bil je natakarski tip, opletajoč pingvin, naguban, vendar spolzek, hitrega govora, a ubožen. – Morali bi vzeti avto, ga je opomnil, – potem bi hitreje našla pot ven. Sandro se mu ni hotel zahvaliti, čeprav ga je opomba spravila na trdna tla. Pohitela sta v ovinku nazaj. Srečala sta še nekaj natakarjev, ki so švigali v različnih smereh. Sem in tja se je kaj vsulo nanju, vendar sta našla vozilo še uporabno. Samoobsebiumevno je natakar čakal pri sopotniških vratih in Sandro mu jih je po kratkem premisleku odprl. – Jaz vas poznam, je rekel natakar, – tudi stregel sem vam že, fino pišete … ooo! Sandro se je v zadregi naslonil globoko v sedež in pognal po mokri cesti. – In kaj je to? je vprašal glede na violinsko škatlo na zadnjem sedežu. – To je … zamahnil je z roko in potem je kar opazoval dogajanje okrog sebe z debelimi očmi. Dež je ponehal in začelo se je jutro.
Zgodaj dopoldne sta pristala v hotelu v središču. Cele ulice so bile prazne, vendar ni bilo posebnih sledov nasilja ali spopadov. Odšla sta po kratkih stopnicah v vrt, sicer z betonom pokrit prostor, kjer je bil – seveda v tem letnem času – poglavitni jedilni prostor. – Včasih sem delal v tem hotelu, je pojasnil natakar, – dobro me poznajo, ne bodo nama postregli s čim pogretim.
– Pravzaprav nisem …
– Lačen? Torej bova kaj spila!
Restavracija je bila prazna, čeprav so bile vse mize vestno pokrite z belimi prti in se je vsepovsod bleščal pribor. Šele ko se je potni tovariš dolgo oziral po prostoru, ki je bil kot kakšna nizka paluba in zelo ograjen od pogledov, je priskočil mož z jedilnikom in servieto. Naročila sta vino in jed, ki je Sandro ni poznal, mu jo je natakar-tovariš slikovito opisal kot nebeško, mozaik sočivja in najrazličnejših mesnih specialitet, od filetov do polžev, rakcev, kalamarov, ostrig, bikovih jajc in kaviarja.
– Zdaj bomo redki gosti, je rekel natakar in Sandru se je začelo muditi. Res ni imel namena ostajati v nejasnem v tujčevi družbi, ko bi lahko napravil kaj pomembnega, uredil z Nušo, Praprotnikom ali službo … kar je, tako je sklepal iz čudnih dogodkov, zahteval vse prenaglo spreminjajoči se in izginjajoči čas.
– No, tole še popijem z vami, nato moram …
– Pazite, je rekel natakar-tovariš, – nikar se ne prenaglite … karkoli boste zdajle – v tehle urah – storili, se vam bo poznalo vse življenje. Prišli bodo vojaki, oblast se menja – ali pa bo ostala morda na videz ista – vi pa lahko splavate na površje ali potonete!
– Kaj sploh je tole? je kakor malomarno vprašal Sandro.
– Državni udar, Rusi …
Torej je imel prav. Res se je zgodilo, kar se je pripravljalo že precej časa. Odstranitev Žargija ni bila slučajna, prav tako ne zveza med Belino in Stergarjem … Vojna se je začela v najbolj banalnih stvareh … Nikjer se ni pokazal tank, ogenj ali kaj takega … nenadoma si v njej! Ozrl se je okrog. Restavracija je bila prazna, zrak v njej svež … zvoki redki.
– Kaj sem jaz? Kaj počnem z vami?
– Jaz grem zdaj, je neodločno rekel Sandro.
– Stop! je rekel spremljevalec in privlekel pištolico, Sandro ji pač ni prisodil nobene moči. Pištolica se ga je dotaknila na licu kakor dražilno orodjece.
– Daj mir s tem, je jezno odmahnil Sandro in pogledal orožje od strani, kot da je umazana muha.
– Opa! je rekel natakar-tovariš in nenadoma je začutil cev v svojih ustih in občutek, da ga je dregnil zobozdravnik s svojim brusom, je spremljal pok kot od šampanjca. Nato se mu je udrla kri po zunanji strani lica vse po vratu naokrog, v ovratnik, pljusnila je v uho in zaslišal je bitje srca. – Ti preklet … Sandro je zamahnil, da je spolzko žival-natakarja odneslo na tla, brcnil ga je v rit in lopnil po obrazu, pri tem pa je uspel s čevljem do pištolice, dosegel jo je še z roko in dvakrat pritisnil v trup pod seboj. Bila sta dva smrtna strela in človek se je zvil. Sandro je poiskal robec. Ko ga je položil na luknjo v licu, je šele začutil blazno vročino in jezik mu je plaval v jezeru krvi, izpljunil jo je onemu na prsi, se ozrl okrog – ugotovil, da je popolnoma sam in bežal. Umoril je. Kakšna vsakdanja stvar, toda zasledovali ga bojo, zasliševali, stražili in morda celo spravili s sveta. Kakšna smešna zgodba in dokončno je pritiran v položaj morilca!
Stekel je čez dnevno sobo, zaloputnil vrata za sabo in bil v dveh korakih skoz kuhinjo. Za njim je drlo v težkih udarcih. Vaze so padale, umetniške slike, kristalni pepelnik na kose, kip … Zdaj je bila že v kuhinji, najbrž je mimogrede pograbila nož. Zaloputnil je prehod v predsobo, se pognal do stranišča, planil noter in se zaklenil.
– Žarko! strog glas. – Žarči!
– Teta, pomiri se!
– Žarko, ne govori tako z menoj, starejša sem od tebe najmanj trideset let!
– Zdaj ti nisem rekel nič žaljivega, teta!
– Rekel si mi, da sem histerična in shizofrenična!
– Teta, ti nisi histerična in shizofrenična … ampak si žival!
– Žarko! Udarila je po vratih, da se je naredila razpoka v zidu. Jaz pridem in ti pazim otroka, vse počistim za tabo, gospodinjim vam kot suženj!
– Teta, ti si biser neprecenljive vrednosti, samo pojdi, in se nikdar več ne prikaži v tem delu mesta!
– Žarko! Jaz sem ti rit brisala in ti me mečeš ven, smrkavec! Vsi Praprotniki bi pocrkali, če ne bi bilo mene … na primer med vojno … tvoji starši so se šli politiko, jaz pa sem garala! Ribala, prala, likala … ali imam pravico kaj reči ali ne? Ali imam sploh kakšno pravico? Zaletela se je v vrata in udarjala kot kakšen avtomatičen teptalec, pri tem pa je zacvilila in zahrumela kot klana svinja. Praprotnik je vzel v roke časopis, ki je bil stalno na stranišču za branje ob daljših postankih. – V redu, Wanda, je rekel, – ti kar tuli, prišla bo milica. Na oni strani se je sesedlo. Nekaj časa je mirno sedelo in samo dihalo.
– A boš šel ven?
– Zakaj?
– Da se zmeniva, ne?
– Kaj bi se menila?
Teta je zajavkala in se nekako obrnila vstran. Potem je vstala in odšla. Praprotnik je zaslišal vleko metle in kopičenje črepinj. Počasi je vstal. Tega ne more posneti na magnetofon. Milimeter za milimetrom je pomikal ključ. Nato je odprl. Tam v otroški sobi je čisto v kotu sedela privezana njegova hči, z največjo dudo, kar jih je, z elastiko pritrjeno v usta, v zaboju v drugem kotu pa je zaboj, mirujoč in snežno bel, v njem so pedantno, ena v drugo zložene igrače, v sredi je zlikana posteljica z modro pentljo, vse naokrog bleščeč parket brez mikroskopskega delca prahu. In seveda najmanj pet šopkov različnih – vendar v eno in isto barvo – svetlomodro ali rožnato – ubranih cvetlic. In spet nepogrešljive pentlje. Vsi podboji so kot novi, vse kljuke kot zlate in platinaste.
Praprotnik se zmuzne skoz izhodna vrata. Zdaj je na stopnišču. Napoti se k listku, kjer stoji kratko:
NA KOPALIŠČU, POTEM SESTANEK AKCIJSKEGA ODBORA
MIRO
Potem se je pognal po stopnicah h gornjemu sosedu. Pozvonil. Razložil, da bo telefoniral na milico. Stane, sosed, da je bila sorodnica že dopoldne tudi pri njih. Da je razlagala celi hiši, da je otrok videti leto mlajši, kot je, da je nerazvit, ker ga premalo hranijo in ker se nihče ne briga zanj, da imajo doma kot v svinjaku in tako. Številka, ki jo je vrtel, se ne javi. – Kaj je s to milico? – Ste dobili današnji časopis? – Ne vem, menda ne … – Nihče, kogar sem vprašal, ga ni dobil. – Ste slišali za grozno nesrečo, trčila vlaka? – Kako naj vem? – To je menda peta ali šesta nesreča v zadnjem času … kar preveč, ne? Devetdeset mrtvih … Ste slišali za požar pri morju, dvajset mrtvih … milijardna škoda … pogoreli so celi otoki … Neurje, ki je prevrnilo pet ladij, zabrisalo na stotine avtomobilov, zaneslo letala v skalovja?
– Častna beseda, ne javi se …
– Poskusite kakšno drugo številko … sicer pa, če hočete, uženeva to vašo sorodnico kar takole, ilegalno, štiriročno …
– Ko pride žena, pade v nezavest … kaj se ne zgodi! Pojdite torej, sosed!
Šla sta dol in ko ju je zagledala Wanda, je zavpila na pomoč, da jo hočejo linčati, da bojo najbrž umorili tudi otroka, saj ga načrtno zastrupljajo, da je mučenica in da tudi umre, če že hočejo … starega človeka v hiralnico! Praprotnik je nakazal karate udarec, sosed jo je zamotal v plašč, ki je bil ravno pri roki. Sopenje in kriki spod pokrivala. Trkanje na vrata, kaj za en hudir je. Odgovor, da imajo domače igre in nobenega ne briga! Odnesla sta jo pod kuhinjsko mizo in privezala ude za mizine noge, zaštofala usta. Praprotnik je osvobodil hčerko, ki je bila samo blazno začudena in je rekla, da verjame, da niti lev ne bi premagal tetke.
– Trčenje vlaka … kako ste zvedeli? Radio? TV?
– Radio ima strašne motnje, nekaj v ozračju ali kaj, mi je razložil radioamater, prijatelj … Televizor je v popravilu … Sicer pa … drugi pravijo, da so na televiziji same zabavnoglasbene oddaje … zdaj je poletje, ljudje so na dopustu in šibajo, kar je zdavnaj posneto … Če je bil v službi …
– Bil … vse normalno … razen da so ljudje na dopustih … nekateri so na bolniški … precej samotno … delal sem neko stvar in se nisem zelo brigal za okolico … kako ste zvedeli za trčenje?
– Ljudje govorijo …
Ko je prišla Danijela, je našla pijana moža za mizo, pod njo pa za vse štiri privezano teto Wando, ki je povzročala, da je steklenica na mizi nihala in se sprehajala sem pa tja. Hči se je zelo zabavala, samo sedela je v kotu in gledala. Danijela je jezno zabrisala torbico. – Take stvari se dogajajo, vidva pa … Najrajši bi šla tja, odkoder sem prišla.
– Kaj se pa dogaja, če smem vprašati? je nonšalantno vprašal in sunil glavo postrani Praprotnik.
– Jaz ti pa tega že ne bom pripovedovala, če nisi sam tako pameten …
– Prapor, mislim, da morava zdaj v akcijo! A?
– Aha! je rekel Praprotnik. – Žena, je nadaljeval slovesno in stoje, – ta dekle tu spodaj je moja … teta Wanda, ki nam je prišla pomagat pri gospodinjstvu. Nato je zgrabil soseda in šla sta ven.
Potem se je še vrnil. Danijela je ravno odvezovala teto Wando. Praprotnik je pohitel. Vzel je veliko aktovko in izginil. Punčka v kotu se je smejala, nato je slišal klofuto in jok. Drdral je po stopnicah.
Sosed in Praprotnik sta v mestu srečala Belino. Nasmehnil se jima je. Nato se jima je prilepil. – Še najbolj varno je, če gremo v podrum, je rekel. Sedli so pri brljivkah, mize pokrite z rdečimi prti. Zatulila je sirena. – Sobota opoldne, je rekel Praprotnik in pogledal na uro. Kazala je devet. – Ura je v redu, je rekel Belina.
– Mi se ne borimo z desnimi, je rekel Belina kasneje, ko je v lokalu postalo že glasneje in gosto od tobačnega dima. – Desni so tam, kjer so, oni avtomatično odpadejo … nevarni so srednji … taki kot vi in Žargi … Ne bomo se lasali s starimi … crknili bojo tako ali tako … oblast imajo takile … pokazal je na Praprotnika … – ali pa jo hočejo ravnokar zagrabiti z gobcem … Sunili jim jo bomo spred gobca! Praprotnik je kimal, nato bi fanta skoraj pobožal. Počasi je dvignil kozarec rdečega vina in ga zlil Belini na glavo. Nato je vzel torbo in ukazal sosedu, ki se je samo butasto smehljal, naj mu sledi. – Tistile je narkoman, je rekel natakarju pri izhodu, – preiščite ga, če nima orožja. In mislim, da je ukradel steklenico viskija! Natakar je pomignil še dvema ob strani. Praprotnik in sosed sta bila medtem že na cesti.
VII.
Praprotnik uresničuje svojo zamisel. Najprej obišče bolnišnico in se pogovarja z bolničarko, ki jo pozna od zadnjega bivanja tam. Bolničarka prevzame zamisel, ima privid. To je velikanski privid, skoraj za roman ga je. Pove zgodbo. V tej vzgodbi Praprotnik odkupi vaško šolo, ki jo je za svoj spomenik zgradil Stergar in tam nekaj skrivnostnega izdeluje. Tudi Sandro je v zgodbi in vse. Zdaj se po njenem pripovedovanju skriva v hotelu, kjer neki tuji gost ubije dekle, ki ga je prišla anketirat. To je bila v bistvu agentka profesorja Kramaršiča.
Ko je telefon zazvonil prvič, je pogledal na uro (bila je na roki, kakor je bil tudi sicer ves oblečen, prespal je bil na kavču) in ugotovil, da je zamudil službo. Bil je grozne volje (gornji sosed mu je neusmiljeno pokvaril noč s svojimi metafizičinimi erotičnimi projekti in splošnim platonističnim pristopom k svetovnim problemom), zato ga to dejstvo ni moglo bistveno bolj razburiti. Nato je šel v kuhinjo, da se prepriča, če ni slučajno ostalo kaj tete Wande v njej. Prazno. Pomito. Nato je počasi, razmišljajoč o izgovorih za pozni prihod domov, pristopil k zaprtim vratom spalnice. Danijela še spi? Vstopil je. Spalnica je bila nedotaknjena, videti je bilo, da je to noč nihče ni uporabljal. Pogledal je še k otroku. Prazno. Nato je drugič zazvonil telefon. Sklenil je, da se vendar oglasi. Bila je Nuša.
– Danijele ni, najbrž je odšla k materi, ali jo je odnesel zmaj!
– Sprašujem o Sandru.
– Nisem ga videl stoletje! Kaj je?
– Dva dni ga ni … odšel je v hiralnico obiskat nekega starega gospoda, violinista … bila sta nekakšna prijatelja … nekoč bi pisal o njem, je rekel …
– Violinist?
– Njegovo ime je … Ogrizek ali Ocvirk …
– Kaj, kaj? Ogrizek je že umrl. Zadnjič sem videl neke posnetke na televiziji, čisto slučajno … on je mrtev … najmanj eno leto!
– Mrtev … torej je nekdo drug … Sandro menda ni šel na oni svet.
– Morda je šel … no, ne vem … Ni nič telefoniral?
– Ne vem. Moj telefon je bil nekaj pokvarjen … zdajle prvič lahko kličem … včeraj je bil ves dan mrtev … morali so popravljati v centrali, kaj vem … In kje je Danijela?
– Oh … Praprotnik je sedel. Pogledal po stropu, prižgal cigareto. – ja … ni je, bila je besna name … hej, samo trenutek … Planil je v sobo, segel po torbi poleg zasilnega ležišča … denar je bil na svojem mestu, pomešal je po njem in počutil se je olajšan, trden in poln načrtov.
– Ha, je rekel potem v slušalko.
Na oni strani je bila tišina. – Hej, vi! Spet nič. Položil je počasi. Zamislil se je v svoj načrt.
Odpeljal se je v bolnišnico, v kateri se je bil zdravil zaradi poškodbe pri pretepu. Poiskal je svojo bolniško sestro in ji razložil, da hoče govoriti z zdravnikom, prijel jo je za roko, in naj mu pove, kdaj bi bil primeren trenutek. – Mislim, da zdajle, je rekla, – sploh ni nobenih pacientov. Praprotnik se je nasmehnil. In že je prihajal nasproti zdravnik. Potem sta šla skupaj v ordinacijo.
– No, kaj je z vami, je v redu z očesom?
– Glava me boli, vsak dan, nekaj ur … dopoldne … ko imam največ dela. Noben hudičev prašek ne pomaga … mogoče morfij! Kako bi bilo z dopustom? Mesec? Vzel bi še redni dopust in se v dveh mesecih nagledal trave, vode … Mislim, da potrebuje travo, je pokazal na oko, – takšno zeleno, gozdove, potoke … – Tudi mene boli glava, je rekel zdravnik, – v redu, če mislite … sicer pa vas zdaj nihče ne bo potreboval v službi … vidite, nobenega bolnika, vsi so zdravi!
– Skuhala vam bom kavo, je rekla bolničarka, ko je odhajal in so koraki bobneli kot globoko ponoči v grobnici.
– Zabavno, je rekla sestra, – kot da se časi vračajo … ne mislim tega, je odbila Praprotnikovo roko, – kot … saj ne znam povedati … nič novega se ne zgodi, vse, kar se zgodi, je staro … oh, res ne znam povedati!
– Vi ste zagotovo mlajši kot takrat, ko sem vas videl zadnjikrat.
– Vse se ponavlja … najbrž je čisto navadna stvar … vse pogosteje se mi zdi, da sem stvari že počela, da sem že videla … kot če gledaš dvakrat isti film … Praprotnik se je zvito približal z roko in glasom.
– Prav, popraviti je treba napake, ki smo jih storili v preteklosti!
– Vidite, to ni mogoče, vse se obrača natanko, kot je bilo … Praprotnik je sunil z roko. Bila je prestrašena. – Tudi meni se zdi, je rekel, da sem čisto majčken otrok. Položil ji je dlan na prsi. Zaprla je oči. Potem sta zaslišala korake na hodniku. Vstala je in odšla. Ko se je ozirala gor in dol, je krilo zlezlo više in Praprotnik se je presedel.
– Nikogar ni … in vendar … še enkrat se je ozrla, potem je sama naredila korake. – Res ni nobenega! Vrnila se je.
– Majčken duh se sprehaja, je rekel. – O, jaz vem, če misliš, da so duhovi, potem zares so, ampak moraš zelo intenzivno misliti … Najbrž je bil doktor …
– Kako, da ni pacientov …
– Ker … Zasula je kavo in mešala, da je motno cingljalo po džezvi.
– Ker straši! Uuuu! Potegnila je z las kapo in mu jo zagnala. Praprotnik je nastavil dvignjeni komolec.
Straši. Sedla je obenj in ga nekako zagradila z vseh strani. Potem je čisto od blizu pripovedovala.
– Spominjate se Alberta, starega, umrl je tisto noč … Čez teden, natanko ob istem času zvoni zvonec z njegove postelje. Nisem si bila zapomnila številke postelje, zato sem šla brez vsega … stopim v sobo … postelja je prazna, nihče ni zvonil … mislila sem, da me vlečejo … toda vsi so bili poškodovani, bila je neka železniška nesreča in so bili tako rekoč privezani, vse tiste uteži in drugo … In kar zvonilo je v moji sobi. Potem sem šla, bilo je po polnoči, pogledat, če je okvara na stikalni plošči … grem po hodniku, samo majhna luč v dnu, da sem se kar neprijetno počutila, lahko bi naletela na koga, ki se vrača s stranišča, končno bi se lahko zadela v nosila, kaj prevrnila, šla sem čisto previdno, prav po sredini, kar zaslišim kotaljenje za hrbtom in za las sem odskočila, ko je pridrvel voziček, zbil bi me bil po tleh, saj je snel in dobesedno razcefral steklena vrata na stopnišče, kdo ga je pognal, ne vem, tako je bilo in bog ve, odkod in zakaj. Samo tisti trenutek je prenehalo zvoniti v moji sobi. In še to: vse skupaj mi je prišlo šele pozneje, ampak prisegla bi, da je bila na vozu dolga siva postava pokojnega Alberta.
Proti jutru, ko se je spet vse pomirilo, pa nenadoma koraki kot danes, razločni kot v kakšnem praznem skladišču. Mislim, da ste prihajali vedno bliže, čutila sem, da se bo moralo kaj zgoditi, potem ste govorili tako blizu, kot jaz zdajle in umikala sem se, dokler nisem legla na posteljo v dežurni sobi. Pripovedovali ste, da ste kupili neko veliko hišo in … Potem ste … ne bom vam pravila, ker mi je tako blazno pri duši … jaz sem bila čisto trda in sem samo kimala, potihem sem delala, kar sem mislila, da vam je prav … vi ste … saj veste, vse tiste vaše kretnje in izjave … rekla sem, da je prav tako, da mora biti, tako ste govorili … bil je samo glas, ampak meni se je dogajalo, kot bi bilo vse, tudi roke in glava in drugo … Potem ste nevidno sedeli na robu postelje in mi povedali zgodbo od začetka do konca …
– Dobili ste denar, cel kup in nekega dne, ko vam je bilo vsega dosti, ste se odpeljali na kmete. Poizvedovali ste za hišo, hoteli ste dovolj veliko hišo, na samem, ob kakšni reki ali vsaj na hribu, da se takoj vidi, če kdo prihaja … In potem ste v neki gostilni zvedeli za zgodbo o novi šoli, ki so jo zgradili, ker je bil to rojstni kraj nekega pomembnega človeka in je oni imel vpliv, preskrbel je dovolj denarja in so jo sezidali, velikansko belo šolo na hribu, proslavili so z zastavami in tisti pomembni človek je imel govor, da bo v zaostalo vas prišlo znanje in bogastvo, da bodo iz te šole izšli tako pomembni državniki, kot je on in tako naprej. In potem so šolo pokazali vsem gostom, iz prestolnice, iz okrajnega mesta in vsem. Osemletka v Grabnu. Vse je bilo v tisti šoli: kemijski kabinet in nagačene živali, telovadnica, kakršnih je mogoče deset v vsej državi, knjižnica, da si bojo sposojali knjige kmetje iz vasi, pa še iz sosednih krajev … Osem velikih razredov z velikimi okni, kamor pride vse sonce, kar ga je, sveže popleskano, same nove klopi, v vsaki klopi črnilnik in v vsakem črnilniku tinta, table in kreda, vse na svojem mestu, na hodniku dobrotnikova slika, pa še vrt pred šolo, v kleti pa šolska kuhinja, centralna kurjava … vse! In potem je zapel zbor, ljudje so si segali v roke in najbolj srečen je bil veliki mož, ki je bil nekoč majhen mož iz vasi, prav takšen, kot so zdaj oni, ki to gledajo s strahom in vero v novega boga. Majhen mož, ki ni imel možnosti, da bi hodil v tako velikansko šolo. In ker domovina ne pozna več tega majhen-velik, in ker zdaj potrebuje same velike može, je tu nova šola. In potem … potem so dobili ravnatelja šole. Bil je prijatelj velikega moža, nekakšen srednji mož. Ravnatelj je potem poiskal učitelje. Prišli so in bili srečni, ker bodo sejali modrost v tako pripravni stavbi. Potem so čakali do jeseni, ko naj bi se vpisali otroci v šolo. Dnevi so tekli, ampak učencev ni bilo blizu. Potem so šli učitelji z ravnateljem na čelu v vas in so govorili z ljudmi. Nekaj otrok je bilo že bolj odraslih in so hodili v gimnazijo v bližnje mesto, nekaj premajhnih in so še lulali v posteljo. Vmes sta bila samo dva dečka, ki pa nista bila posebno bistra in ju niti ravnatelj po treznem premisleku ni silil v svoje razrede. Kar je bilo sosednih vasi in učencev v njih, so hodili v bližje šole, največ pa jih je seveda hodilo v hrvaško šolo, ker je bila vas na meji. Šola je ostala prazna, učitelji so odšli, edino ravnatelja niso imeli kam dati in so izumili neko novo upravno telo, kjer je postal predsednik. V šolo se je hotel preseliti župnik in dobro bi bil plačal: stara cerkev je bila trhla in tesna, lepi sončni hiši pa bi bilo treba dograditi samo majhen stolpič. Veliki mož je skoraj ustrelil vaške može, ko so mu prišli predlagat takšno rešitev. Pokazal jim je časopise in revije iz časa, ko so odprli šolo in pobobnal po njih. – To je bil velikanski uspeh, da smo dobili šolo, je rekel. – vsi nas slavijo zaradi tega. In potem je ostalo pri novi šoli in pri starih navadah. Le razglednice so postale lepše in statistika je zabeležila porast izobrazbe prebivalstva.
Potem ste takoj poiskali predsednika vaške skupnosti in mu predlagali kupčijo. V hiši bi se naselili znameniti učenjaki in umetniki, prirejali bi zabave in predavanja, ampak šola bi bila vaša last, z velikim možem bi se pa tudi vi pomenili.
Zjutraj ob osmih je Praprotnik odprl šolska vrata. Na sonce je prinesel kateder in stol. Potem je pred sabo razgrnil načrte, časopise in zemljevid Grabna ter okolice. Nato je šel spet noter in preskusil šolski zvonec. In spet za mizo. Bilo je sveže in vetrovno, iz trave se je dvigala blagodejna vlaga. Po poti je mlekarica prinašala kanglico. Plačal ji je in po poti je zdaj odnašala kanglico. Skuhal si je kavo v kleti. Nato je zvonil telefon.
– Osemletka Graben, je rekel Praprotnik.
– Delaj se norca, samo ne iz mene, je rekel Stergarjev glas.
– O! O-o! Ekscelenca!
– Baraba! Kaj naj naredim zdaj, če pride stvar pred komite? Zdaj ni več nobenega Žargija, da bi drek polival s kolonjsko vodo, zdaj so …
– V redu, dajte Žargija nazaj … jaz ga nisem podil!
– Jaz ga tudi nisem … maral ga nisem, to je čista resnica!
– Torej, strinjali ste se z Oblakom …
– Tudi Oblak se je razkadil!
– Kaj pa artikel »A 5«!
– Najhuje je to, da bojo stvar razpihali moji lastni ljudje, kar vidim jih!
– Stergar! Veliki mož! Dajmo, dajmo … jaz čisto rad takole poklepetam z vami, ampak tele lamentacije mi grejo na živce … sicer pa mislim, da ste si izbrali slabo vojsko!
– V redu! Ne bom več jamral. K stvari … zadnje čase je povpraševanje po našem blagu izredno naraslo.
– To sem že uganil … izračunal sem tudi, koliko potrebujem za pokrit bazen in nekaj manjših popravil …
– Prapor, to je svinjarija!
– Tega zadnjega nisem slišal … telefon je nekaj pokvarjen … rekel sem, da sem natančno izračunal …
– Dobro … koliko?
– Sto! Pa še nekaj! Moji prijatelji imajo neke težave. Dobil bi fante sem … saj veste, veliko dela s predavanji, pa telovadno društvo in podobno … Ime je Čičinšajn … zadeva s tisto utopitvijo … hočem, da to nekako pogladite …
– Poba, zdaj je vojna, ne igraj se! To …
– A pet … a pet … aaaa peeeet! Slišal sem da se Rusi zelo zanimajo za devizne špekulacije … zelo jih boli, če je kaj narobe … ogromna duša je sicer ogromna duša, ampak kadar postane žalostna in obupana …
– Zdaj pa jaz nič ne slišim, veš? Klik, tu-tuuu!
– Klik, tu-tuuu! Zdravo!
Nalil si je skoraj pol litra mleka in ko ga je v enem požirku pogoltnil, so se mu na zgornji ustnici napravili mlečni brki. Ozrl se je po vrtu, po vrabcih, po jabolkih, ki so se pripravljali k zorenju. Zmotil ga je obiskovalec, obraz mu je bil znan iz gostilne.
– Predsednik zadruge …
– Predsednik osemletke … ste prišli k meni v šolo?
– Ne čisto … vi imate veliko prostora … saj bi plačali, za skladišče …
– Koliko? – Nekaj bi že …
– Dam vam fizikalnico, pa magari telovadnico, če se zmenimo za primerno vsoto … slišal sem, da bo obilna letina …
– Kot je še ni bilo, gospod … ne vem, kam naj damo … pa seveda bi lahko dobili kaj ozimnice …
– Človek se celo življenje uči, seveda, tovariš predsednik … kakšen milijonček bo pa že padel …
Prišel je poštar. Prinesel je veliko svetlorumeno kuverto.
Sandro je šel okrog vogla in se skril v vežo. Robec je postajal trd, rana se je sušila, vendar ga je vedno bolj krčevito stiskal k licu. Čakal je kakšne pol ure, vendar ni bilo nikjer videti žive duše. Nato je pogledal, kje pravzaprav stoji. Bil je eden od vhodov v hotel. Smuknil je noter, tudi v veži nikogar. Stekel je po stopnicah, oblazinjenih z rdečim tekačem. Odprl se je prav tako rdeče podkovan hodnik z zlatimi stenskimi lestenci, nekje pri sredini je bil obešen telefon. Sandro se je ozrl okrog sebe, sam. S tresočimi prsti je zavrtel domačo številko. Ko je naletel na tišino, je še poskušal. Telefon je bil gluh. Besno je udaril po aparatu. Pokazala se je razpoka. Nato se je večala. Bakelit je bil nenadoma ves razklan, kakor drobovje so pogledale žice. Umaknil se je hrbtno, dokler ni skoraj zavpil, ko je naletel na človeško telo za sabo. Obrnil se je. Bil je manjši mož v kopalnem plašču.
– Lahko uporabite tega, je rekel in ga povabil v sobo. Sandro je brez besed odšel noter. Prebivališče je bilo razmetano in možakar je moral narediti prostor, da je Sandro lahko sedel k telefonu … Nušo je klical brez uspeha, nato je poklical redakcijo. Samo zahteval je Pogačarja. Skrival rano.
– Pogačar.
– Sandro … kaj je zdaj?
– Kako misliš?
– Mislim, zdaj ko je … ko so prišli …
– Hja, se je z glasom napel in zravnal Pogačar, – veš, razmerje sil ni jasno, nekaj se bojo zmenili, v tiskarni se je pokvaril stroj, nismo izšli, kot si najbrž opazil … nevihte in požari otežujejo obveščanje … malce je že nemirno, vendar ni kaj bistveno drugače … nekaj dni bo še tako zmešano, potem bo spet po starem … Zdaj niti ne vemo več, če se dogajajo nesreče, umori … teleprinter je fuč zaradi nenadnega sunka napetosti, nihče ne hodi na teren zaradi poplav, saj veš, kako je … sedimo v pisarni in pijemo kavo … mislim, da tudi milica počiva … telefoni so kar ponoreli … ampak vse zmešano, avtomatično centralo je skoraj scvrlo … še dobro, če bo elektrika … tvoj članek je v redu … nihče ni ničesar rekel … boš prišel kaj sem?
– Ne … ne vem … Naslonil se je globoko v naslanjač, nato je šele opazil, da ga gostitelj nepremično opazuje …
– No … kaj je zdaj? je rekel s pol priprtim očesom, nekako izza ščita.
– Kaj se dogaja v tej smešni deželi?
– Jaz … jaz ne vem … kaj naj bi bilo?
– Vse te čudne vesti … prazne ulice …
– Slabo vreme … nesreče … požari? To vas zanima?
– No … vse … saj se nihče ne gane iz svoje sobe, vsi samo vrtijo radijske sprejemnike in nekaj prisluškujejo … ženske dobivajo histerične napade … bojijo se sobaric in natakarjev, češ da so vohuni, kadar zmanjka elektrike, menda straši … Restavracija je ukinila obroke, zdaj servirajo v sobah … ni masla, ni solate, ni sladkorja … človek ima občutek, da je vojna … res … Možak si ga je še enkrat dobro ogledal.
– Nekateri pravijo, da so deželo okupirali Rusi, uradnega ni nič … Neki Američan tu poleg mene je rekel, da je ujel na radiu, da gre za državni udar … Časopisi ne prihajajo … Vi veste, kaj se dogaja!
– Mogoče je le slučaj … informacije v naši deželi so slabe … hitro se kaj raznese …
– Zadnjič je neka gospa skoraj ubila svojega soproga, zamenjala ga je z vlomilcem … plazil se je bil po zasilni lestvi, ker ga je zanimalo, če se kaj vidi s terase … če je kje kakšna patrulja ali tanki pred mestno hišo … Tako je kot pred leti … ne veš več, kdo je prijatelj, kdo sovražnik …
Sandro je pogledal na cesto. Pokrita je bila s smetmi, listje se je vrtinčilo in poplesovalo proti križišču. Sem in tja se je le zaslišal tlesk oknic ali vrat zaradi prepiha, oddaljeni pisk vlaka pred zaporo. Nato je enoličnost prekinil mlad par. Dekle je imela kratko krilo, on pa je bil dolgolas. Poljubljala sta se in ko sta prečkala hišo nasproti hotela, je tam stala starejša ženska. Pojavila se je, z velikanskim gnusom na obrazu, ogledovala si je njen poljub kot kakšno krastačo in ko sta se čisto primaknila in je njegova roka kakor oblila njene prsi, je morala nekaj reči. Gledala ju je in dekletov jeziček se je zmuznil iz njegovih ust, lesketajoča rožnata kepica. Zdaj je opazovalka stegnila jezik, prijela je konico z dvema prstoma in ga raztegnila … nato je segla k robu krila in pomahala nad odkrito zadnjico kot z repom, pri tem se je sklonila in nekaj pljuvala. Ko sta se obrnila in tesno ob hišah nadaljevala pot, je zažugala, stegnila roko in kričala brezglasne psovke. Veter se je zagnal tudi vanjo in mimo krila, ki je bilo še na pol v zraku, odnesel nov vrtinec listja. Po cesti se je zakotrljal aluminijast okrasni obroč avtomobilskega kolesa. Ženska je stala v vetru z iztegnjeno roko, dokler ji ni začela sama lesti nazaj in se je umirila cela, kot če žarnici počasi zmanjkuje elektrike, bila je kot omahel kip svobode.
Manjši mož v kopalnem plašču je zdaj stal nezadovoljno poleg njega in je imel ves čas na jeziku kakšen stavek, ki ga potem ni rekel. Večkrat se je z ročicama pogladil po gladki, prazni glavi in je bil kot maček, ki si oblizuje umazanijo.
– Dobro, je končno rekel, – zdaj ni kaj. Vsak dela svoje, ne? Sandru se je posvetilo, da namiguje na rano. V istem pa je na vrata potrkalo nekaj drobnega in ostrega. Bila je kodrasta ženska, kakor promenadni psiček, oblečena v rožasto tkanino do tal (slabe noge, je pomislil Sandro in že hotel neopaženo smukniti na hodnik, ko ga je zadržala nenavadno odločna možakova roka) in močno našminkana. – To je neke vrste anketa, je rekla in se pozibavala, tako je hitro bočila in ravnala kolena, – to gre brž! Govorila je kot propeler in zdelo se je, da bo zavpila, če ne bosta takoj ubogala. – Oh, jaz trapa, je potem dodala na mah, kot če bi vrgla še žlico kreme, – pozabila sem se predstaviti, no, jaz sem Vida Plut, delam skupaj s profesorjem Kramaršičem … javno mnenje in … no, saj …
– A zdaj bo pa tako … mi naj jim povemo, kaj se dogaja! Mi naj razlagamo, kaj je vzrok temu … možic se je razburil. Sandro je hotel pomiriti, vendar je ženska že postala vsa rdeča … – Jaz ne vem, kaj vam je vsem skupaj, zagnala je mapo po tleh … – Taki apolitični tipi, da bi vam kar postrelila … kaj pa mislite … da živite na luni ali kaj? – No, vidite, je že mirno (ko je njena razburjenost rastla, je njegova upadala) postavil gostitelj, – res je, kar pravim. – Kaj pa mislite, da imate tam pri vas, kurnik imate, da veste, je stisnila pesti. – No, kaj pa zdaj govorite, komu? – Tebi že nikdar ni bilo do kakšne ponosne, velike stvari, stari, vedno si se izmazal … berem ti iz oči! Oh, gospod se ne mara pogovarjati z nizko žensko … seveda … kurnik pa taka gospoda, vse te hotele bi dala podreti, potem bi že videli, kje bi stiskali svojo belo rit! – Najbrž je vaša črna … Primazala mu je klofuto, možic pa se je le pobožal po prizadetem mestu in zbezal iz nekega predala revolver. – Pri priči boste šli! – Oho, zdaj mi bojo pa še grozili … kaj ste pa vi, a vas boli zob? je kakor ukazala Sandru, naj ukroti plešca. – Jaz mislim, mlada gospodična, da je bolje, če nas zapustite. – Oho, še tale otrok! Oho! Takole! Jaz trapa, pa še vljudna naj bom! Ves svet me bo zajebaval, mislita, kurnik … sezula je čevelj in s peto šla nad možaka s pištolo. Potem je bila detonacija.
