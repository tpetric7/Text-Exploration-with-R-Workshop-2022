Tisto, kar je bilo tvoje ozdravljenje, tvoj um ali tvoj neskončni nemir zatiralca, se vedno približa z zamolklim zvenom, s klavno in jedilno daritvijo. Bobni udarjajo nekakšne igrive hvalnice skozi nič, tvoje napudrano telo se približa, okuži in razkroji nekaj nabranih živali; ustnati venci že dolgo več ne odcvetajo v bolečini žajblja; in prašniki, ki se svedrasto sesučejo, ko odcveta mladostna tavžentroža, nebo in zemlja v porodnih, meglenih krčih, vsaka odrasla beseda ubije svoje dete v potočnem tolmunu; in nagrada, kakšna je nagrada nabodenih lastovičarjev?
Kresnice še vedno svetlikajo z rumenkastim zadkom po utrujenem zraku brez božjega navdihnjenja; samice so gole, brez kril čepijo v sobanah z razpuščenimi lasmi, v nenehnih mrtvoudnih pričakovanjih, v močnem ali začetniškem vzgonu nagonov. Pod mehkokrilimi gabri ležijo dvosemenske koščice, tiste nartnice, ki ne bodo vstale z invalidskega, črnega, pološčenega vozička. Ob petih kuhajo žganje in v vsaki glavi, v vsaki zenici tli izmučena kresnica.
Tvoje telo je žužkocvetka, nekaj podobnega shakespearovskemu pečatniku ali renesančni bezgavki. In nič ni med celorobimi lističi, nobenega lastovičarja,
nobene lasulje.
Samoraslost je znak velike, užitne, žive samote, vsako vesolje, vsaka jagodasta galaksija, vsaka kita na koncu veje, vse predstavlja živo mejo izmozganega koprnenja. Za vsako navidezno rožnato celico se razcvete mesena beseda na koncu pestičev, v papigastih možganih, ki so izgubili poslednji okus in barvo v pepelnem spanju; zato ponavljaš in izgovarjaš otroške, pisane stavke v ritmih in metrumih iz meglene podzavesti, iz nične tesnobe, iz polžastega ušesa. Tvoje oči so kljukasto krive, krive so moje slepote, zvite kakor hijenasti jastrebi. Dvigaš se silno visoko k bogovom, da bi napadal mrhovino, nekaj začetnih zlogov in skokov, nekaj mesnatih stiskov ob mizi. Ti si brezspolno, brezbarvno bitjece v jutranji halji, bitje, zadeto s srebrno belim jedrom, s kruhom in nabojem. Tvoj čas vzhaja in zahaja okrog predmestja z lasuljarnami, z oljnimi očmi in s sadrenimi rokami.
Ali se bo kdaj, povej, ali se bo sploh nekoč zgodilo, kar se je zgodilo v zasužnjenih koreninah, v teh človeških metuljih, v tisočih, mrliških barvah, v soncih in zemljah? Razpuščeni lasje! – počez in po dolgem! – v histeričnem dihanju, v nabodenih živalicah, ki se mučijo s poslednjimi barvami na kožokrilih krikih, nekje nad čelom, nad ovsenim zrnom, kjer razkrajanje pomeni rojstvo! Umetna čeljust prepeva z umetnimi zobmi, sleherna stvar izgubi sinjo, žlahtno, potemnelo naravo, nežno nebo zapre ustje maternice, veliki kriki krožijo kakor kragulji med zobmi.
Daritve in bobni v zasužnjenih, večno pogubljenih velemestih, borci z metulji in kresnicami,
vsi obsojeni na dan mrtvih na dan živih!
