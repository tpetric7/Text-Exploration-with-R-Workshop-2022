Oh ti ljudje ves čas umirajo ali naj mar ves dan tekam po stopnicah in prenašam mrliče ne ne prijatelji ko se bom stegnil kar mirno kuhajte fižol ali berite oglase odnesli me bodo dežurni zdravniki gasilci ali pogrebci neki dežurni pač zakaj vsak človek delaj svoj posel
I.
Oh ti ljudje pa še posebno tiste device z rdečimi trakci pentljami in vso trikotažo s tisto nosljajočo zadevo ki je tudi pri vas vohalo kar brišite prahca in čistite noge pianinov masirajte hrbte bolnih bratrancev kupujte čokolado in rožice
le zakaj si ljubi bog ustvaril bika
II.
Oh ti ljudje pa še posebno tista najbolj ganljiva zvrst človeštva z bogato notranjostjo (z zlatim plehom obit želodec) kako ste ljubko vzgojene monumentalne figurice ki ves dan prikimavate z nežnim vratkom in z resno zapetimi aktovkami tekate po univerzah muzejih in drugih takih svetih hramih
sicer pa mir prosim zakaj z ljubim bogom pravkar jem špinačo
III.
Če šteješ od ena do sto je to sicer blazno naporno ampak prideš le če pa šteješ od tri do pet nikoli ne prideš do dve in tu se začne laž karambol palčice skozi okno ali se kaj spremeni ti očeta do praga sin tebe čez prag še dobrih deset dni nas loči od kvalifikacij za vstop s tem ko je čevelj obrnjen k tebi zgubi tisto nežnost v karakterju ki jo ima isti čevelj ko gleda vstran in tu se začne Mojzes ribica višje zrenje bradlja Hegel svetal zgled pajole pagaje bum mezzaluna eni so na zatič drugi na druge patente o škropilnica škropilnica škropilnica skratka prijatelji lahko karkoli sedemnajst lajštic na mojem roloju pa se mi ne dopade
pa vstanem pa malo potegnem pa pridem nazaj pa še ni vse kot bi moralo biti pa se mi ne dopade pa vstanem pa malo potegnem pa pridem nazaj lajštica lajštica lajšica če bi imel boljše zobe bi naredilo resk resk V tem je blaženost razsvetljenih dečva bečva bačva banana
IV.
Namreč tako je z vso to zadevo najboljše stvari so gobice gobice v juhi nič nič nič nič fiuuuu ena gobica en zelen peteršiljček v smokingu pa dolgo dolgo časa tema Potem stečejo po snažilko ki je zato odgovorna nič nič nič nič fiuuuu še ena gobica zdrava sicer, le kri ni ena A ker je prebolela hepatitis Težke so težke te gobice težke v božjo mater
V.
Brez tebe črka P gre k vragu svet paradajs pasma politika ali ste že videli pagagaja brez črke P ali pa papico pokaditi Pensilvanija brez tebe črka P ostane samo še žavbica aquamarin nastlati namazati zakaj vse sloni na pakeljcih Poglejmo samo težave ki nastopijo v zemljepisu hodiš po svetu prideš do Patagonije
stop črna luknja niti ne moreš vzeti palice da bi jo naslonil na pred-Patagonijo in po-Popatagonijo pa se ti zabliska pa rečeš TRAM pa še TRAM ti pade v luknjo ker ni pakeljcev nikoli ne ješ po naročilu zmeraj žvečiš menu potem hočeš spat a samo zehaš in zehaš nag ker pidžame ni Tako se razvije nemorala Tako se razvije nemorala Tako se razvije nemorala parutnice poštarji pamtivek
VI.
The patamus can never reach The mango on the mango-tree (T. S. Eliot The Hippopotamus)
S sirom hranimo se zjutraj ali po obedu Je regrette l'Europe aux anciens parapets ZGODOVINO DELAJO NAPREDNI No to je ravno tisto kar je najbolj razveseljivo
Bradlja Hegel rožice v naravi trije so pojavi stvarstva Mojzes padel iz plenic v zgodovino v sivih dokolenkah čaka na propad zapada
Strpnost vera v znanost ribe v morju tvorijo sveta bliščavo žakelj žakelj žakelj žakelj PRIHOD IZ ŽAKLJA DRUGO POGLAVJE
