Čas je zamrznil v ceveh. Ne kaplja, se ne trklja.
Zelo ploščati smo. Ležimo na trebuhu. Poslušamo, kako nam v votlih udih brnijo kosti. Od tega zvoka nas ščemi po koži. Šelesti nam v mislih, ki prestavljajo pohabljene pajčje noge negotovo in drsljivo.
Misli mislijo na ognje. Grejo v enakomernih zubljih navzgor, navzgor po bregu. Z grička na griček. Utonejo v vdolbini in se spet pokažejo. Zelo so tihi zublji, zelo so brezčasni.
Visoko gori v vršičku brez vetra binglja prazni meh kadavra. Iz ognjenega cvetja se vzdiguje in pada živalski obraz. Zelo razmehčan. Zelo brez kosti.
Zdaj pristopi Rožengruntar, lep, ki vse razume, z zloščenimi koraki in odpira pipe časa. Frcne nas s svojim pogledom, rožastim, rožastim, da se hitro razsejemo: v brnenja, sama brnenja, v leho, kjer zdaj že precej na glas, precej brezsramno pojejo kosti pod razburkano kožo.
