Gledali gozd, listje, meglo, Sevnica, Lubnik, mastne njive, kaljenje pšenice, konja, kako se je kadilo iz njega po hribu, kmete in starko in deco, vasice; sovražno naturo, pomislili smo, kako plehka je pomlad, kako dolgočasno je poletje, kako kičasta in mrzka je zima, stali smo v poginuli travi, ko smo nekje nekje začutili, zazveneli, da je vse, kar je organsko, prenapihnjeno; kdaj smo stali pa v živeči travi, da bi jo zveneli, kdaj smo pa gledali blagoopojno sončen in prozoren dan, da bi bilo prav tedaj v tistem tistem vse organskega prenapihnjeno.
Kaj, če se ti omrači um? Da padeš po tleh, vidiš vse, zase pa ne veš?
Stali v poginuli travi, ko smo se spomnili, da še nikoli nisi bil kje, da v radiusu desetih kilometrov ne bi bilo žive duše. Ali moreš kaj reči, pizda ti blesava?
Ali moreš reči, zakaj smo te vso noč iskali, da smo v dežju in mrazu brodili po barju, da je bila velika megla, da smo časih do pasu zabredli v blato, ko veslati ni bilo več moči. Oh, ti kanalja. Iskali smo te pa od septembra do decembra, vse kar si nas vabil v te kraje, v tisto nemogočo in vseh bolezni in neprilik polno deželo.
Desetega novembra je bil najhujši dan, saj je bilo sivo in mastno, in ko smo te čakali že pozno v noč, nas je obšla zla slutnja. Seveda je bil mraz, seveda je bila megla, težka in velika, ko smo stopili dol po bregu v tvoj čoln. Kje si bil, ko vsi vemo, da hoditi sploh ne znaš. Da si preklet čolnar, pa zdravo. Seveda nas nisi mogel prekaniti; v domovanju te ni bilo (celo v Skrivališče smo pogledali!), hoditi ne znaš, da bi te iskali po njivah in poleti prašnih cestah, čoln pa je bil doli na vodi, pipa, tobak in kresilo, vse je bilo v domovanju, bile so vrvi, bile so knjige in papirji, obutev in odeja, bilo je (če to ni smešno!) vino, bila je jed. Nisi nas mogel prekaniti, saj tebe te pa ni bilo v domovanju. In bil si na potovanju. To je bilo jasno, ko je proti jutru dež jenjal in megla je bila že tako debela, da je padla voda v vodo, že tedaj je bilo jasno, čeravno smo brez moči obležali na dnu čolna razsežno daleč od domovanja, sredi tega tvojega surovega barja, sredi vodovja te takorekoč mezeče rjave reke. Ali si umrl? Pozno v večeru smo stopili dol v čoln, zla slutnja je bila, da bežiš, popolnosti tega bednega zločina na ljubo si iztesal novo barko že zgodaj septembra, ko še niti slutili nismo, da je na svetu nek ti. Ali pa že kar poleti, kaj? Ti zver, ti plazilec kvartanski! Te čase, ko samo Rdeče sonce sveti na deželo, si ušel med te neskončne kanale kot kaka podgana. Jaz nismo verjeli, da si mrtev. Ledene ribe so pa skakale iz vode, ko smo te klicali. Padale so po nas, še dež je bil mil take čase, ropotalo je po vodi sem in tje, da nas je bilo strah. Vsako uro in vsak trenutek tiste velike besede: Tu je levo, tu je desno, tu je spredaj, tu je zadaj, tu je zgoraj, tu je spodaj, katero pot ubrati? Kam iti? Prijetna zabava mora biti, in posebna še bolj, zvleči nas v tujo deželo, pustiti nas pogubi! Jaz smo rekli v trenutku razumljive malovernosti: Ga sploh ni, ga sploh nikdar ni bilo. Jaz smo nas le naporoma prepričali, da smo slednjič potrpežljivo iskali naprej. Ti je tuje ljubezen? Ti je tuje ponos? Ti je tuje čisto? Veš za napuh, ko ne veš za živeti, veš za drekanje, ko ne veš za dvigniti obraz, veš za mrzenje, ko ne veš za razširiti roke, razpreti dlani. Kurili smo v domovanju, da je bila luč in draga nam toplota. Pili smo vino, da je bila vesela glava, jedli smo, da je bilo zdravo telo. Nismo tebe jedli.
Čeprav smo nekega časa kanili to. Če bi prosil, se vrgel v blato, videl vse, vedel pa ne zase, ali bi se nam smilil v srce? Ne. Jaz bi te pojedli. Načrt je bil, da te pojemo, tu se ni dalo nič. Bil pa si na potovanju z goljfivim čolnom, bogvedi kod si se klatil, jaz se z mislijo nismo staknili s tvojo mislijo; vedno smo bili v misli. Zakaj skriješ misel? Tako smo slepo pluli. Saj nas je malo nosil tok, malo smo se s tokom borili bitke in zmage, malo smo treščili v trupla novembrskih ujm, kajsi ujm, kajsi trupel nam je bilo sopotnih; če ne bi bil to november, da bi bil to marec, vedeli bi, da te našli ne bomo, šli bi po tvoji sledi, saj ta bi bila, hlopanje. Treščili smo in razbijali čoln; lepo si si bil izmislil vse to. Lomili smo vesla, trli smo prve skorjice mraza s telesa. Ali zdaj vidiš, ko je bilo mraz. Vzeli smo v domovanju, in si izposodili, tvojo pipo. Kako smo bili dolgi, kako smo se dvigali na kolobarjih dima pod strop, kako smo dišali barve. Malo nam je bilo na poti dobrih časov, kot smo nekega časa zapluli v luči! Koliko luči! Vse je svetilo, celo se nam je za kak hipec zazdelo, da je svetloba topla, da ni dežja, da smo sebi enake našli. Nismo dobro zaklicali tvojega imena, ko so bile luči daleč za nami, jaz pa smo bili spet v barju in mezeči rjavi kaši, brodili smo do pasu po blatu in ledene ribe so ropotale vseokoli, tema je bilo. Pred tisoč leti smo oropali pagodo v gorah, res je, tedaj te ni bilo, poznali pa te nismo. A prav je, da veš, kako je bilo, prav je, da nosiš svoj delež: Bilo je mrzlega in suhega februarja. Tistega časa tudi Rdeče sonce ni hodilo, bila pa je revščina in razne sle so nas črtile, kako naj bi drugače jaz ropali. Stopili smo hlopati v gore, tam smo vedeli za pagodo, ki jo čuva le peščica menihov, starih in zaspanih muh, čakali so tam gori morda poslednjega prečiščenja, ne v svetišče niso bile uprte njih oči, ko so bili za vselej zazrti vase in zamaknjeni. Bilo je lahko delo, kot lahko, tako lopovsko. Brilo je in tulilo, sapa so padale iskrice iz nas. Porazbili smo nekaj lepenkastih oken in vrat. Vzeli smo vse, da ni ostal mozaik na stropu: tak si, fresko bi ukradel z zidu! Skrunili smo templje: januarja je bilo vse belo od inja, bolj pa je bil bel marmor središčnega templja: izpljuvali, izkozlali smo se vanj, na prag smo se posrali, to si storil! Po sodnijah so nas vlačili za drobna izmikavstva, po zaporih so nas gnali skoz špalirje in špalirje ljudstva, po trgih smo bili dneve in dneve priklenjeni k sramotilnim stebrom, sekali so nam roke, rezali uhlje, trli moda, izžigali oči. Namakali so nas v reke in cvrli na grmadah, s knuto so nam trgali tilnike in polivali z vrelo smolo. Zdaj boš plačal, jebemo mater, da boš plačal. Izdruznili bomo iz tebe, kam smo skrili naropane malike, saj ne boš trdil, da smo jih pokurili, zmetali v morje, ka-li?
Zdaj bogvedi kod blodiš, ubogi ti, po teh mrzlih in surovih krajih. Kaj le smo ti storili, da so to koraki? Nemara si mrtev? Prisežemo, prebrodimo nesečo reko in vse kanale stokrat, da te najdemo, saj si izskočil iz nas. Tako čudno, ti kobilica. V tej noči jokati … ker ni misli s tabo. Kaj smo ti storili, da moramo trpeti kot kamen. Kaj le. Kaj le.
Naj le bo čim bolj bedasto: zapomniti si. Zapomniti po tej naši pravici, da se je zgodilo tako, ne pa kakorkoli drugače. Kar si storil, tega nisi (o morje, o deževne asfaltne noči!) storil vedoma. Vse si storil po nagonu. Jaz nismo brez ljubezni, če je vse po nagonu, vse je na ljubezni. Potem si je treba iskati in najti oblike. Tako je, da smo brez tal. To ni samotrpeče. To je iz tistega, da je vse to le rjava mezeča reka, njen tok, naj bi tudi mir in pokoj in duša prišli s tem tokom! Ampak ne. Vse so trenutki, ki jih zdaj plačuješ zgolj z ne-delom. Ali smo leni? Jebemo mater, vedno smo bili leni, zdaj pa čutimo vse prej, kot da bi bili leni. Zdaj je ne-delo pogoj za naš spokoj, za logično in želeno nadaljevanje trenutkov razbohotenega nagona po samoohranitvi in ohranitvi vrste. Iskati, ljubi, iskati! Pustiti vnemar trpljenje! Najti obliko, najti medpot tu v kanalju. Vsekakor. On vendar je odporen, bolj kakor se zdi na prvem krhkem videzu. Dovolj ti je spati uro na dan; ostalo pa dvaindvajset triindvajsetin tlakati, eno triindvajsetino pa imej skrivnosti. Vendar skrivnosti (čeprav so te že kako ali ne veš kako materialni pogoj za tvoj obstoj) umakniti in zakopati tlaki (prav res trpimo), brez samohvale, brez kanca trpljenja. To je tvoje meniško življenje. Zakaj nam kar naprej groziš s samomorom, to so nam hudi udarci prevare, to je ostudno. To igranje na našo piškavo humanitarno iskalsko vest. Smemo reči: jaz ti ne branimo? Če to rečemo, smo surovi. Če hočemo to na kri preprečiti, potem ni več elementarnosti, ni več ljubezni, nič ni.
Temu že vendar konec, za božjo voljo, konec! Kaj in zakaj in odkod že spet ta prekleti čas, te preklete ulice, asfalt in deževne noči in tavati brez kraja, vsemu in sebi v divje. Hudič nas maltretira, kaj? Kaj se nam skrivaš, kriv si, zaboga si kriv. Ali pa na jesen le jaz zablaznimo? Zdaj vemo, kdo je razbijal izložbena okna, zdaj naposled vemo, kdo se je veselil prvih open ledu: JAZ smo vse to. Jaz smo stopili pod kolesje, jaz smo stopili v sobane, veže, hodnike in stopnišča, garderobe na kolodvorih in avtobusnih čakalnicah, polnih pijancev in tičev, bifejih in metrojih, zakajenih gostilnah in zastrtih spalnih vagonih, omrežju mestne kanalizacije in vlažnih kleteh; jaz smo hodili po novogradnjah; jaz smo razdirali načrte, jaz smo stradali in se hodili iti trpljenje, jaz smo prijeli mačke za glavo in rep, jaz smo klopotali nočne ure v privatnih stanovanjih, jaz smo in še umiramo. Jaz smo. O, dragi razum, zakaj ta tema. Kako se vse obrne, da potem samo blazniš. Zakaj ta teža. Zakaj ni nikoli nikoli zadosti živeti. Ko bi vsaj ta firbec. Ta pamet. Ta nesreča. Ti časi. To barje. To prihajanje. To je blizu koncu. To. To drhtenje. Hitro dihati popiješ milijarde megle, o. Zakaj ta bolečina. Ali je res bolečina. Ali pride nadte, če že ni bilo, vsa rezilnost, dim, smrad. Jaz smo kljub temu trudni in mehki. O, da bili bi krepki, o, da bi bili. Kje so veter, razpoke, kje peče. Če le ne bi tako držalo: drži mraz, drži megla, drži blato. Zakaj si rekel drek. Zakaj si rekel nočem. Zakaj si nemo sedel. Delavcu si naredil kamnit nos, srep pogled, delavec pa je hotel vedeti vedeti. Delavec si je zapomnil vse, brez skrbi. V bolnici te je napadel, tu te je kajpak le dobročutno opomnil, kaj da zdaj po njem si in imaš. Zakaj si nas obiskal v bolnici, ko smo imeli zadnji trenutek. Zdaj pa bi bilo vse jasno, zdaj pa bi lahko iztegnil prste in odprl dlani. Delavec te je usekal na tilnik. Enkrat se ti omrači um. Potem padeš vznak. Vidiš vse, le zase ne veš. Kot da je tako prijetno vedeti zase. Obrni se, skoz lase si pojdi. Mračna soba, mrlišnica, vse pa vidiš. Kako umiraš. Kako si tukaj, kako vidiš vse, um je mrtev; ta ogenj v tej temi. Pil si smrdljivo pivo. Vedel, vse si vedel. Dež je počasi padal. Nisi hotel nikamor, čakal boš jutra, zore, novega črnega asfalta, ki pač kajpak dela iz luči tisoč luči. Milijardo megle. Nisi pel, nisi pel. Rekel si: mati, storila si zločin. Rekel si: oče, ti umazani oče, nikoli me ne boš razumel. Mati, zakaj prav jaz? Mogoče sekundo preje ali pozneje, pa tole ne bi bil jaz. Ali da je to neizmerno srečno naključje: izmed tolikih milijonov prav jaz? Zate, mati, bi bil jaz takšen ali drugačen, se že poznamo. Hodiš po stavbiščih, natanko znaš ločiti pomen odtenkov tega ali onega poslopja. Drvariš. Kuriš peči. Naposled pa si tudi oseba. Kdaj rečeš, da je tako. Kdaj rečeš: to je samo čas, in da je v tem zdravje. In da je treba živeti. Vse te stvari rečeš. Dragi razum, nikoli se nočeš vrniti. Bentiš, pa stopiš v stare čase. Poveš besedo, pa ti stopi pred omračeni um tisto, kar nosi besedo. To so stari časi. Potem stojiš v novih časih in vidiš stare čase, nimaš pa prijema, da bi si potegnil mejo in rekel: To so stari časi. Ti samo veš, da so stari in da so novi časi. Isto si naredil, baraba hudičeva: isto.
Ali ne slišiš, kako jokajo gore. Kako se je enkrat nekaj premaknilo, peketala kozica v hrib, peketala kozica in jokala jokala.
Le polovica resnice je, kar jaz lahko povemo. To, kar je že povedanega, pa niti petina resnice ni. Tako:
Ali se nismo tistih noči vselej vračali do tvojega domovanja? Vračali smo se, vračali, celo nove smeri smo ubirali potem, ko smo spet stopili dol k čolnu po razmočenih koreninah barskega drevesja. Tam je stalo tudi drevo brez vej. Bilo je vitko in ravno deblo, lubja ni bilo videti, nekaj živega je bilo prelepljeno na les namesto lubja. Turobna jutra, vsa polna nizkih oblakov in prši in drgeta, tudi nismo vedno zalezli na sledi: mogoče smo nemo strmeli skoz okno dol na deročo jesensko povodenj. Poleti sršeni, zdaj pa barja ne, nizko nebo zdaj, poleti pa ploskega sveta ne, poleti urne nevihte, zdaj groma ne in bliska. Mogoče smo stali za oknom, zdolaj je plesalo tu in tam gnilo vejevje in kaj poginulega mimo nas po rjavini: poleti tega ne. Sedel si proč od okna v kanapeju, zagolten si bil v tisto tvoje učenje, prvikrat si nas sprejel malo hladno, malo si nam dal postreči z jedjo. Doli pa je reka kar potekala. Sivo skalje je bilo razklano, brzice so vrvele, temnomodre krošnje so se blazno majale, to tvoje okno je zver. Na namig, kako je mogoče živeti v tako odljudni pušči, nas je popeljal prav do brega! Kot je skoz okno misliti o kotlu, tako je od tule misliti o zunanjosti: pogledati nam je dal navzgor, bila so le drevesa in ločje in vodovje, pogledati nam je dal navzdol, bilo je ločje in reka in nebo. Hiša je dišala po jedeh in toplem še na drugi breg. Kajti čoln si imel! Kako je mogoče prebivati v svetu, ki se ti izpreminja: poleti poskočen potoček, zdaj novembra je le-tu valeča se godlja pen in mrline, le-tam široko zadušeno in stoječe plitvo in mastno jezero z nebesom na vseh konceh; breg je poleti le-tu razklana siva skala, le-tam gošča živega, ki se množi in veje v nevihti, jeseni gola debla, rjavo blato in nanos mrline. Stopili smo v čoln, da si se bahal s svojo puščo. Bil je nesrečni trenutek, ko smo se nekoč vsi skup mahoma znašli v vodi, čoln je utonil in po trskah splaval dol po toku. Zakaj nisi trenil z očesom? Zakaj si se hahljal, lopov nizkotni? Zakaj si sezul opanke, kopati se nisi jenjal do večera? Dobro nam ni bilo v mar. Tistega časa smo odkrili Skrivališče v domovanju. Kaj čudes je planilo ven! Barve in srca in deteljice s štirimi peresi, kopja, epruvete, lij ločnik, erlenmeyer bučka, gorilnik na špirit; kako je dišalo po tlečem opiju in cedrovini in mandarinah. Kilogrami zlatega nakitja, zaboj draguljev, zaboj srebrnih zvončkov; ti pa si tako odurno kot kako prase čofal po vodi! Vpil je celo o jedi, o pijači. Danes je bilo Skrivališče prazno; hodnik, teman in moker, v njem dežja do gležnjev. Pomislili smo, ali je zaklad za onim vogalom, tam se Skrivališče nadaljuje. V domovanju smo delali luknje v zidove, kjer je trkanje votlo bobnelo. Na stopnišču med nadstropji smo ure posedali, da bi iztisnili iz uma, kaj utegne biti med dvema nadstropjema: še eno, ki zanj tudi zidar in njegov pomočnik ne vesta? Prezirali smo vrata, v isto steno smo raje naredili nova vrata, saj nismo mogli vedeti, da se bo skoz nova vrata stopilo v stari prostor, kot skoz stara vrata. Podstrešje nam je dalo misliti o času. Kdaj smo vso noč čepeli na prepihu, ki je ondi vel, da smo mislili o času: tedaj smo se ovedli, da ima podstrešje svoj lastni čas, ki je neodvisen od časa spodnjih prostorov. Pa nam sme dati to misliti o tvojem in našem času ločeno, tu in zdaj, ko je sivo in nizko jutro, sredi pokrajine in kanalja? Tedaj ni bilo drugega kot težkoopojno zgodnje popoldne, polno medu in vlage, elektrike in toplote. Po svetovnih kuhinjah je rožljala umazana posoda, šelestelo je časopisje, škripale so posteljne vzmeti, omamni vrtovi, zimnice, scalina, radioaparati, hladne veže, prvi hladni večeri. Ko se ustališ, gledaš skozi isto okno vedno isti videz, zato si ušel in stopil na pot; si mislil, da uideš ginevanju nature? Misliš, da boš kedaj priveslal do žuborečega potočka, temnomodrih krošenj, iskrih postrvi in sončnega gričevja? Saj ne pozabimo, da hoditi praktično sploh ne znaš. To so kanali, dragi, kanali, z isto roko naštrikani tu in tam. Si mislil, da stopiš med drevje in živžav goričja daljnje dežele, da se sprehodiš po tratah in nagoltaš medu in elektrike; hlišč in črni oblaki se ti tožijo, kaj? Nažigal pa si pipo že poleti, tega se spominjamo jasno. Pustil si, da je padel mrak, da je postalo v izbi temno in si nismo videli obrazov. Molknil si takekrati, molčati smo morali tudi jaz. Mlel si stare čase. Trpel si, v mehkem udobju, čutili smo, saj je bilo tema, kako si zrl dol k reki in v daljo; debele kaplje neurja so se zatrkljale po bregu, tok reke je zastal, dih ti je zastal; bilo je tiho, spričevalo si hotel imeti, gladina se je umirila, da si nam pokazal, kako delajo deževne kaplje nanjo mnogotere kroge. V tistem gozdu ni bilo živali, pod kamenjem ne mrčesa. Dež je bil in nastopil je september. Misliš, da je podlo reči o času, da je poletje, jesen, september? Misliš, da si prav ti opravil s časom, da si vstopil v negibno fotografijo, da si tu v mraku pred negibno reko kot na risbi lik. Nisi vedel vsega. Nisi obstal pred sleherno razpoko v lesenem podu, nisi preštel strešnikov krova tvojega domovanja; le to veš, koliko izb ima domovanje, veš tudi za Skrivališče, veš za podstrešje.
To je bil peti dan, kar smo stopili na sled hlopati skoz pokrajino, ko so bile jesenske neprilike, ko smo časih zabredli v blato, ko časih voda ni več tekla, tudi ni stala, mezela mimo nas skoz kanale med razmočenimi bregi; bilo je jutro in sivo nebo se je stapljalo z meglo in prostranstvom. Bile so velike besede: tu je levo, tu je desno, tu je zadaj, tu je spredaj, tu je zgoraj, tu je spodaj, kam? Na oglu megle, neba in močvirja se je zganil zrak, začul se je pljusk, bil je čoln.
Čutiš zdaj, da to ni postelj? Čutiš mraz in spomniš se studenčnice, okleščenega močvirskega drevja. Vrbje, kako požene šibe iz mrtvega debla. Nad vsem sonce kot zlatica. Pod vsem modri tolmuni. Nad vsem rumeno nebo, da je vmes med potokom in nebom živo zelen pas mehkega prostora. Po gramoznih stezicah vozijo kočije rdečelične kraljične. Vprega je operjena po pavje. Po vlažnih poznopoletnih gmajnah gruča glumačev z lesenim cirkuškim vagonom, nekaj psov blatne svetle dlake, voz kdaj pohiti, kateri pes zastane in koplje krtino, potem jadrno in mršavo steče za ubeglimi. V vagonu prejšnja kraljična, visokonoseča, z modricami po nogah in riti; gonjač v gumijastih galošah, neobrit, s klobukom, malo potrganim; razdrapano pritlikavo rjavo kljuse. Kam si pobegnil, ali ne vidiš, kaj storijo večna potovanja! Nizka dežela, na vseh krajeh stisnjena pod plitvo kupolo nizkih sivih oblakov, ki brez nehanja rosijo rosijo rosijo. Sajasta lokomotiva, črno le kdaj, ko se para utrga ali jo kateri štrleči del mehanizma prehode; prašni sivokarminasti živinski vagoni, okoli na kolesih, slinasti gobci in prepletajoči se jeziki in repi, nizki vagoni s hribi premoga; vije se, vije se vlak; kurjač s črnim kačketom; jate vran kdaj pa kdaj nad polji: zdaj čutiš, da to niso nobene sanje? Stebrasta in stopničasta palača in tvoje domovanje, sivo in z dimnikom, polomljene brvi, kotanje, dna prelita z vodo, odtrgani pomoli, odneseni čolni, naneseni kosi lesa, katrana, žebljev in rjave pločevine; erozija in mrčes, odpadki in iztrebki in podgane.
Kdo je rekel, da smo te iskali od septembra do decembra. Kdo je rekel, da smo gledali sovražno naturo in mislili, kako dolgočasno je poletje. Kdo je rekel, da smo rekli, da smo stali v poginuli travi in zveneli, da je vse organskega prenapihnjeno. Dež in blato in mraz – ali poješ, ker so te stvari? Vesla in prekrožena otrpla gladina divje reke. Postoj, zaboga, tam ni ničesar. Tam so preostali kanali, ki jih ni prav tule.
