Rekel sem sit obetavnosti in genialnosti, pa se v zadnjih dneh nisem mogel odločiti. Mučile so me težke sanje. Kadim in prekrižanih nog poslušam Milesa Davisa, iz dimnih kolobarjev pa se mi nasmiha John Wayne v zeleni baretki. Stari odurni zamaščeni prasec. Ampak prejle sem zvedel, da bi se lahko pojavil na isti strani kot mladinec Janez Kocijančič in mi ni več molčati.
Zoomiram Beograd. V objektivu prestolnica. Ne vem kaj me nervira v tem glomaznem, sivem, jugoslovanskem mestu. Morda ga poznam iz napačnih trenutkov: ukinitev Študenta, aretacija Mijanovića itd. A tokrat je bilo drugače. Miren sem šel, da bi posnel kopico trdovratnih Kranjcev, zaljubljenih v literarne večere. In potem, v Omladinskem domu, med debelimi okravatenimi preprodajalci kulture, ki kupčkajo z bankovci, so me bile same oči: zzzom enega, pa zzoom drugega pa opla, frazica levo br večer, frazica desno. In sem se čudil, čemu zveni klena kranjska beseda samo stenam. Kasneje pa sem bil v Donjem Kolarcu in zoomiral sem prave ljudi, s srcem v roki in z mislimi v glavi. »Se res vračamo v leto 1941?« Razočarani pogledi, razočarane kretnje. »Sami smo ga polomili pri Mijanoviću … prenehati bi moral z gladovno stavko in mi bi nadaljevali … a študentje nimajo veze … politična manipulacija je dovršena … čez noč sto študentskih predstavnikov dobi gripo … Ne vidimo perspektive … mečejo nam pesek v oči, pravi se mu nacionalizem … problem je socialni, ekonomski.« Stokrat zoomirane besede, na svež način izgovorjene.
Kranjska beseda je bila pretiha. Balkanski Chicago melje mnoge usodnejše stvari brez sledi. Treba je kričati kot stekel pes. Ni kaj zoomirati, vse je v obrisih in nejasno. V valovih prihaja smrad, strah pred bombami in kriminalom grize ljudi, prostituciji se širijo kolena, v novih podhodih se kopiči govno, že prasketajo vžigalice …
