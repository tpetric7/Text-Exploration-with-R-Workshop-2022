Udari ga udarec božji. Zdirja okrog nas v krogih, ki so čezdalje tesnejši. Lahko vidimo, kako žaga njegovo hrbtenico električna drhtavica. Že zelo hitra in nenaravna.
Udarec božji ga udari na jutranjem sprehodu. (Važno: če se zgrudi, ga zvežimo in odnesimo domov. Pazimo, da nas ne rani. Zelo je že kužen.) Zgrudi se redkokdaj, samo če je star ali bolehen. Narobe: dirja še hitreje in ko ga kličemo, nas ne sliši. Sam preseka kroženje. Hitro kot bi ga izstrelil zdrvi čez prostor, ki ga vidimo. Kar huškne čez polje, travnik ali trg. In že ga ni več.
Udarec božji odvrši za njim. Najbolje je, da počakamo kako uro, dve. Zdaj podivja brez sprenevedanja. Električna žagica mu zajaha hrbtenico. Raztrga vse, kar mu pride pod zobe.
Precej pozneje ga najdemo skritega, najraje v kakem grmovju, robidovju ali drugačnem ščavju. – Tja se zarije in kaže, da se sramuje samega sebe.
Udarec božji mu lebdi nad glavo. Lahko ga pokličemo. Vdano nam bo sledil. Ampak za nobeno ceno ne bo pogledal svojemu gospodarju v obraz.
Izjema:
Gospodar z Rožnega grunta ga je našel tako zaritega v črne robidnice in mu pogledal v oči. Bodisi da je preskočila iz njih klica bolezni, bodisi da je bil Rožengruntar po naravi mehek, naenkrat je možak zavpil in poskočil zelo visoko. Potlej se je gibal samo še na ta način. Tudi drugače je postal nečloveški: popadal je ljudi in bil nevaren za sosesko. Morali so ga pobiti kakor ljubo žival.
