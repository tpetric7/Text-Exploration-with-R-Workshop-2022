1
V črevesju nimam več blata, ampak kamen. In vrag vedi, kdaj bom šel na stranišče in to breme odložil! In kje na teh pozlačenih hodnikih stranišče sploh je?
Vsaj del nadlog, s katerimi me je doslej teplo življenje, moram zdaj res pripisati kar samemu sebi. Zdaj se namreč resno sprašujem, kako sploh more biti človek pri šestdesetih še tako neprilagodljiv, da ga lahko vrže iz tira vsako novo okolje, vsak nepoznan kraj, vsaka tuja soba …! Saj je vendar dovolj, da prenočim v tuji postelji, pa sem že čisto zgubljen, najmanj tako, kot da se bom moral znova roditi. Celo najbolj osebnih reči, ki jih prinesem s seboj in ki sem jih imel v rokah že najmanj tisočkrat, britev in podobno, kar na lepem ne poznam več in gledajo vame zavratno hladno in gluho. Od vsega sem nekako ogrožen. Zakrknem in zaprem se vase, čim globlje je mogoče, samo da bi se nekako ohranil. Obenem izgubim tek. Potem dobim še zapeko in prenašam tisto malenkost, ki sem jo bil zaužil še doma ali spotoma, kot kamenje. Šele tretji ali četrti dan, ko se nekoliko razgledam in udomačim, ko se mi povrne zaupanje vase in v svet, se končno odprem in odložim tudi blato. Daj bog, da bi bilo tako tudi zdaj!
Potovanje, da, potovanje, to je bilo vse kaj drugega, vsaj na začetku. Taksi. Postrešček z zlatimi našitki, vozna karta v listnici in rezerviran sedež v kupeju za nekadilce, potem vlak, Tauern-ekspres. To je bilo domala tako, kot da bi se nekdanji časi, ki so jih zanesenjaki tako brezobzirno načeli, spet vrnili, kot da bi svet spet privzel nekaj svojega nekdanjega bleska in trdnosti. Prsi so se mi kar širile, in to ne brez zadovoljstva, ponosa in privoščljivosti. Kako tudi ne, saj se je še pred kratkim zdelo, da se nihče mojega stanu in rodu ne bo več takole udobno peljal v tujino, kaj šele na zdravljenje v Bad Kirchen. Zdaj pa sem se vendarle peljal, nič drugače in nič manj samoumevno, kot se je nekdaj tu sem vozila vsa naša družina. Če je bilo sploh kaj drugače, potem je bilo to samo nepotrebno zadrževanje na meji, nekoliko neokusni cariniki in policaji. Pa vendar se mi je nabiralo okrog srca tudi nekaj neprijetnega, in to že od trenutka, ko sva se z Marto še poslavljala. Kakor hitro pa sem prestopil mejo in je vlak zarezal skozi divjo pokrajino proti Malnitzu, me je nekajkrat tako stisnilo, da bi najrajši kar izskočil in se vrnil. Ne tujina – tujstvo! Najbrž bi celo res izskočil, v Badgasteinu ali na kaki drugi postaji, če se tega nemožatega dejanja ne bi sramoval pred Marto in če bi me ne dajale tudi bolečine v križu; zdravljenja nisem več smel odložiti. Toda le kakšen ponos in zadovoljstvo, le kakšna odličnost! Vse to je izpuhtelo kot bi mignil.
Ko me je receptor v hotelu vprašal, ali želim samski apartma ali morebiti nekoliko skromnejšo sobico, sobico v dvoje, sem kar takoj pograbil to drugo. V dvoje, seveda v dvoje, in skromnejše! In niti na hotelskega fanta nisem več počakal, ne, kar sam sem se otovoril s prtljago in pohitel navzgor. Mudilo se mi je v kovček, k svojim stvarem, v katerih je bilo nemara še čutiti Martino skrbno in ljubečo roko. V sobi pa, kjer sem naletel na dve postelji, na eno postlano in drugo razmetano, sem se kar naježil. Saj ne da bi si zdaj ne želel več druščine, ne, še vedno sem si jo želel, ampak če bi v sobi naletel na slona, bi to sprejel povsem mirno – tu pa je bilo čutiti človeka. To je čisto nekaj drugega. Naježil sem se, pravim, potem pa se posvetil razmetani postelji in nočni omarici, hotel kar takoj dognati, kdo in kakšen naj bi bil ta človek. Žal po tabletah na nočni omarici, po kupu časopisov in razglednic ne moreš nič zvedeti, vsaj nič oprijemljivega in pomirljivega. Pogledal sem še v omaro, preletel celo razglednico, ki jo je dobil pred dnevi z Dunaja – srčni pozdravi in nečitljiv podpis – ampak počutil sem se samo še bolj osamljenega kot prej. Kako žalostno bitje je pravzaprav človek! Ni mu treba ravno umreti – dovolj je, da se odpravi na popoldanski sprehod, že ostanejo za njim samo mrtve reči, razglednice, tablete, časopisi, ki so sami po sebi čisto brez pomena. Bilo je domala tako, kot da sem se znašel na luni. Ne da bi se oprhal in preoblekel, sem se pognal iz sobe.
Spreletel sem se po hotelskih hodnikih, pokukal v kopališče in čitalnico, vse nekako hlastno in obenem obzirno, po prstih, da bi ja z ničimer ne zmotil popoldanskega miru, ki je vladal v poslopju. Šele zunaj sem postal in se nekoliko bolj zbrano razgledal po hotelskih oknih, navešenih s kopalkami in brisačami. Potem sem stopil do jedilnice onkraj parka, v kateri so samevale belo pogrnjene mize, se sprehodil do bližnjega naselja in si gledal tistih nekaj še napol kmečkih hiš, cerkev in župnišče. Ni pa minilo niti pol ure, ko sem bil že spet sredi gosposkega zdravilišča in pred hotelom, spet sredi tako hladnega in tujega sveta, da me je kar zmrazilo. Podvizal sem se nazaj v sobo, odprl kovček, razmetal svoje stvari in se lotil pisanja.
Pisal sem Marti. Le komu drugemu naj bi pisal, saj mi je bil potreben predvsem pogovor z domačim in ljubeznivim človekom. Kaj sem pisal? Ne vem. Vem samo to, da sem kar takoj zaživel v veliko prijaznejšem svetu in da me je pisanje docela prevzelo: vsaka beseda mi je privrela prav z dna duše in vsako besedo sem tudi zapisal tako, kot da jo polagam nazaj v dušo, v nekoliko oddaljeno, a sorodno. In ko sem zlil vanjo vse, kar sem imel zliti, sem vsako črko še tako rekoč okrasil, vsako drugo besedo podčrtal, samo da bi se nekako zadržal v tem intimnem razpoloženju. Nazadnje pa je bilo kljub temu vse zapisano, okrašeno, podčrtano – pisemce sem moral zganiti, ga zalepiti in odnesti do nabiralnika pri receptorju. In brž ko sem ga odvrgel, se je kljub vsemu zgodilo vse tisto, česar sem se bal in s čimer sem odlašal – spet sem bil tu, v Bad Kirchnu!
Tudi z drevoredom ni namreč nič. V njem je sicer košato drevje in globoka senca, klopce in samota, hrustljavi pesek in redki, vznemirljivi koraki, v njem so tudi spoštljive gospe s širokokrajnimi sončnimi klobuki, skratka vse tisto, po čemer so znani ti zlati kraji in časi, toda spomini in razglednice so vendarle nekaj dragega od resničnosti. Nekaj časa sem si sicer prigovarjal, da se bom tu, na odmaknjeni klopici in v tihem, skoraj neopaznem kotičku pod drevjem, že nekako zbogal, navadil na nove in nepoznane ljudi, in da se bodo tudi oni navadili name, na tihega in nevsiljivega človeka, ki se mu lahko z zaupanjem približajo. Vendar nič od tega! Čez čas me je le prijelo, da bi temu ali onemu izmed mimoidočih izkazal kako prijaznost ali da bi se mu vsaj nasmehnil, mu pokimal. To pa seveda samo zato, ker sem si tudi sam vse bolj želel, da bi bili tudi mimoidoči z mano prizanesljivi in ljubeznivi. Skratka, čez čas sem se začel kar nehote nemirno presedati in postavljati v nemogoče drže, da, prav obseden sem bil od tega, da je vsaka njihova misel in vsak njihov pogled namenjen prav meni, da jim ne uide noben moj migljaj in da je prav od tega prvega vtisa odvisno prav vse, ves ta strašansko dolgi mesec, ki ga imam preživeti med njimi. In razumljivo: že sem se gledal samo še z njihovimi očmi. Jaz sploh nisem bil več jaz, ki sem se zviral na klopi, temveč petični, svetovljanski hotelski gostje, ki so se vračali s popoldanskega sprehoda in se zmrdovali nad afektiranim novincem na klopi. Zgrozil sem se nad sabo kot še nikoli. Kakšen vtis pa naj napravi človek, ki se nastavlja in prepušča ljudem brez najmanjšega zaupanja vase, tako rekoč človek brez osebnosti?! Kdo naj takega človeka – pocestneža in vlačugarja – ceni in spoštuje?!
Potem pa še tisto z Leopoldom! Ali je bil tisti človek zares on, Leopold Kramar, bivši trgovec z galanterijsko robo v naši četrti, ki je kot vojni dobičkar emigriral iz domovine že pred dvajsetimi leti – tega sicer še zdaj ne vem čisto natančno. Dejstvo pa je, da se mi je nenadoma zazdelo, da sem zagledal v parku prav njega, med tolikimi tujimi ljudmi slednjič tudi znanega človeka. Skočil sem s klopi in pohitel za njim, ga dvakrat ali trikrat kar zdaleč poklical po imenu, ga potem dohitel in mu zavpil skoraj na ušesa, on pa – Leopold Kramar – se ni niti ozri. Tedaj sem seveda obstal kot vkopan. V hipu mi je bilo čisto vseeno, ali je ta človek Leopold Kramar ali ne: drugo, veliko sramotnejše in važnejše vprašanje se mi je zavrtalo v glavo. In še zdaj se sprašujem, ali sem res tako slinav in nepomemben človeček, ali sem res še vedno nezrel in zaletav petošolec, ki ga čustva izdajajo ob vsakem koraku? Saj je meni vendar dovolj, da spregovorim s človekom le besedo ali dve, pa ga že nikdar več ne zgrešim, medtem ko moji dolgoletni znanci in prijatelji hodijo mimo mene kot mimo zidu. Isto je z imeni. Jaz si pri priči zapomnim prav vsako, medtem ko se mojega ne spomnijo niti ljudje, ki sem jih včeraj izvlekel iz kake stiske ali jim kako drugače pomagal. Stiskam jim roko, gledam jim naravnost v oči, zlogujem, izgovarjam vsako črko posebej, nazadnje pa kljub temu ne vedo, ali sem Kazimir ali Kajetan, Prek ali Brenk. Take reči pa človeka prizadenejo, zlasti še tedaj, ko je najbolj potreben pozornosti in človeške topline.
Knjiga mi je bila v tem položaju kaj slaba tolažba. Morebiti je bila to sploh moja najslabša poteza. S tisto pobožno zamaknjenostjo in tistim razumniškim, poduhovljenim videzom, ki sem si ga nadel, se prav gotovo nisem prikupil nikomur. Morebiti sem res postal nekoliko bolj sam svoj in zbran, ampak kakšen je v resnici človek, ki se sredi popoldanskega zdraviliškega vrveža, spričo vseh teh lepih žensk in iskrivega spogledovanja zabubi v knjigo in se dela, kot da mu ničesar na svetu ni mar? Zagrenjenec, če ne kar ljudomrznik! Dovolj je bilo, da sem na to samo pomislil, ko sem se že razjezil. Seveda ne na knjigo, ampak nase in na svojo obsedenost. Le kaj mi je bilo vsega tega treba! Kolikor bolj sem se namreč oziral na ljudi in kolikor več pozornosti sem jim posvečal, toliko bolj sem bil odvisen od njih, prav od raznih Leopoldov in njihovih muhavosti. Zdaj sem se hotel vsemu temu iztrgati, odvrgel sem knjigo, a je bilo že prepozno. Posedel sem morebiti samo še minuto in že je bil krog mojega zdraviliškega življenja neusmiljeno sklenjen in zaprt: zdaj se lahko gibljem samo še od jedilnice do klopi v parku, zmerom v knjigi in zmerom skoraj po prstih, ves miloben in tihoten. Vtisom, ki sem jih ustvaril o sebi, moram biti zvest. Ne morem več stopiti v točilnico, udariti točajko po zadnjici in si naročiti pijače, se nasloniti na zid in zliti vase steklenico Gosserjevega piva, suniti koga pod rebra in se z njim razklepetati – ne morem, če nočem, da vse zdravilišče ne bruhne v smeh. Zdaj kratko malo sem, kar sem, takle tihoten, splašen in neprilagodljiv človeček.
In to pri vsem tem, ko Bad Kirchen sploh ni več Bad Kirchen! Tu je sicer še vedno veliko boljših ljudi, tudi veliko dam, skrbno negovanih in navidez zadržanih, a kakšni so pogledi, ki se bliskajo izpod njihovih nalepljenih trepalnic …!? To so pogledi, ki slačijo do golega! Vsi ti širokokrajni senčniki, ti njihovi parazoli in kozmetični pripomočki ne rabijo več lepoti in odličnosti, ampak le prikrivanju nebrzdane spolnosti. In gostje nasploh! To sploh niso več zdraviliški ljudje, potrebni nege in počitka, da bi se lahko potem okrepljeni vrnili k svojim velikim načrtom, ljudje, od katerih bi človek smel pričakovati rahločutnost, naravnanost vase in predanost velikim stvarem. Kaj še, tu vse živi iz rok v usta in se predaja trenutku. Moški se pridno nalivajo z vinom iz okoliških vinogradov, tako da so do večera skoraj vsi po vrsti malce okajeni, dame pa – tako je vsaj videti – čakajo samo na te večerne trenutke, da se lahko tudi same malo spozabijo. Edini, ki so še ohranili nekaj nekdanjega stila, so natakarji in natakarice, a še njihova uglajenost je že na prvi pogled bolj poklicna.
Tako ni seveda nič čudnega. Zvečer, ko je pozvonilo k večerji in se je sprehajališče v drevoredu izpraznilo, sem bil že tako globoko zapreden vase, da si nisem upal stopiti izpod vejevja na svetlo in se pomešati med ljudi v jedilnici; zlasti še ne potem, ko sem opazil, da tam sedajo moški k mizam v večernih oblekah in z metuljčki pod vratom. Rajši sem segel po cigareti, da bi se nekako pomiril. Ko zanalašč pa nisem našel vžigalic, ne v suknjiču ne v hlačnih žepih, in sem kar okamenel, ves zmeden in nesrečen, da zdaj vse do Martinega obiska ne bom mogel niti prižgati. Da, med menoj in svetom okrog mene je zijal že tolikšen prepad, da mi prvi hip ni prišla na misel niti tako samoumevna stvar, da si vžigalice navsezadnje lahko kupim. Ko pa sem se tega slednjič domislil, me je obšlo tolikšno olajšanje, da sem se celo pretirano ojunačil in jo kar samoumevno ubral proti jedilnici. Posadil sem se za mizo pri vratih in si živahno pomel roke, več kot zadovoljen, da nisem zagrešil kake pretirane prijaznosti, ki bi me utegnila spet odtujiti. Kako me je omizje sprejelo, sicer ne vem, ker nisem nikogar pogledal v obraz in me tudi ni kaj prida zanimalo. Omizje sem zdaj vsekakor imel in tudi zbližanje z ljudmi je bilo zdaj samo še vprašanje časa, tako da sem se zaupljivo prepustil upanju in toploti, ki sta me obhajala. Zdajle sem jim najbrž vsiljiv, sem si mislil, kakor je ljudem vsiljiv vsak novinec, ampak kaj mi mar; resnične in globlje človeške vezi se tako in tako spletajo šele s časom. Počakat mi je pač treba, za čakanje pa imam časa več kot dovolj.
Potem pa sostanovalec! Po večerji sem se – pomirjen, kakor sem bil – kar takoj odpravil k počitku, v hotelu pa sem naletel na zaklenjena vrata: moj sostanovalec je očitno že legel in me sploh ni pričakoval, čeprav je moral videti moj kovček, moja pisma na pisalni mizi. Že to me je tako poparilo in prizadelo, da si skoraj nisem upal potrkati. Škrtal in škrtal sem s ključem, ki ni in ni hotel v ključavnico, dokler ni nenadoma zaškrtalo še z one strani, tedaj pa sem kar odskočil. Šele čez čas sem prijel kljuko in odškrnil vrata, v sobi pa je bila tema. Temu človeku se očitno ni zdelo vredno, da bi me pričakal pri luči in na nogah, kaj šele, da bi se pozdravila in predstavila. In kako naj bi si to razložil drugače, kot da me ne želi niti videti! Postal sem v temi in se razgledoval, dokler se nisem privadil teme in razpoznal njegove postelje, njega samega, ki je ležal z obrazom proti zidu, in njegovih bergel, ki so slonele ob posteljni končnici. Možakar je bil očitno invalid. In sprejema, kakršnega sem bil deležen, sem bil deležen od invalida! Njegova ljudomrznost mi je postala ta hip nekako razumljivejša, če ne kar naravna, a kljub temu me je popadla nepopisna tesnoba, vse hujša od tiste, ki me je davila že ves dan, da, bilo mi je najmanj tako, kot da sem se s prekipevajočim srcem naselil sredi neobljudenega sveta.
Upravičeno se torej sprašujem, kaj je z mano.
2
Svetnik sem – to je edina prava beseda. Vendar samo svetnik in čisto nič drugega. Vse drugo, kar se mi hoče še podtakniti, nekakšni puntarski, prevratniški naklepi in nekakšna zavrta razvratnost, je kaj malo res. Ta moja zadržanost, ki je morebiti res videti kot odljudnost in zamerljivost, je pravzaprav le svetniško ohranjanje moje duše za drugačno in boljšo usodo, nekakšno izsiljevanje in pričakovanje ljubezni. Tistega najdragocenejšega, kar imam v sebi, pač ne morem in ne smem razdati kar tjavdan, kar površnim znancem. Odprl se bom, ko bo ljubezen med ljudmi zares ljubezen, tedaj pa seveda na stežaj.
Le kaj naj bi navsezadnje prikrival, ko sem najnevarnejše in najgrozovitejše že priznal; najbolj nevarno in najbolj grozljivo je namreč prav to, da sem svetnik. To je tisto, kar bode v oči in kar gre ljudem na živce. Ko bi le mogel, bi bil z veseljem kaj drugega, tudi prevratnik in razuzdanec, saj se prav s svetništvom izpostavljam najhujšemu sramotenju in ponižanju. Svetnik na stara leta, jaz, ki sem se vse življenje postavljal s svojimi svobodomiselnimi in brezbožnimi idejami – danes, ko so že vsi svetniki posvečeni in vsi mučeniki žrtvovani …!
Hvala Bogu, za zdaj še nisem opazil, da bi s svojim svetništvom koga prav posebej žalil ali jezil. Res pa je, da se za mojim hrbtom že veliko šušlja in namiguje, zlasti v krogu gospe Fussdorfer in gospodične Veronike Mansfield, če pri tem svojega sostanovalca sploh ne omenjam. Že v soboto, ko bodo tu sem prihrumeli obiskovalci in izletniki, pa bo to prav gotovo že javna skrivnost, ki jo bodo raznesli do same Ljubljane. Toda kaj morem?! Vsega tega prav gotovo ni kriva samo sprememba okolja. Tu je sicer res zdravilišče, tu je nekaj težko bolnih in nebogljenih ljudi, ki se človeku smilijo in bi jih rad kako osrečil, tu je tudi redno jutranje namakanje udov v žvepleni vodi, ki spominja na izganjanje hudiča iz telesa, vendar so vse to le postranske reči. Je pač tako, da sem nenadoma dobil posebno mil izraz, mehkejše gibe in žametnejši glas, ki ga kratko malo ne morem utajiti. Niti malo si sicer ne domišljam, da bi se bil kar čez noč pomladil, ne, morebiti sem se le do kraja postaral, a vsekakor sem se zavihal navznoter, in ta sprememba je zdaj očitna že na prvi pogled. Miloben sem in ljubezniv. In prav nič čudnega ni, da to milobo in ljubeznivost tudi izžarevam, saj bi me sicer upravičeno imeli za hinavca. Strahotnejše je pri tem to, da mi ta sprememba po malem celo godi in da sem postal kar malce samovšečen. Toda bodi kakor koli, to je moja usoda, ki se je ne morem ubraniti in je ne morem spremeniti, ampak jo lahko samo vdano sprejmem. Svetnik sem in – konec!
Ko sem se davi zbudil – spal sem tako globoko in tako dolgo, kot bi sploh ne želel več spregledati – je bil moj sostanovalec že pokonci in pri britju. Z milnico na obrazu je kolovratil od ogledala v predsobi do nočne omarice in spet nazaj ter se pri tem s svojimi šapastimi rokami lovil za podboje. Bil sem skratka še krmežljav in do kraja neodporen, sostanovalec pa se je že pozibaval pred mano in z njim še zdravilišče, ves ta strašljivi dan v Bad Kirchnu, ki mi ga je bilo preživeti. Nič čudnega torej, da sem se privzdignil kot mesečnik in ga hotel čim prej pozdraviti, se mu nasmehniti in odtajati hlad, ki se je že strjeval okrog mene. Žal sem potem čakal na njegov milostni pogled, čakal in še čakal, dokler me ni potrpežljivost minila in se ga kar ogovoril, najbrž pretirano glasno. Možakar pa kljub temu nič, ne dobro jutro, ne kaj podobnega: še naprej je nategoval kožo pod podbradkom in se spakoval v ogledalo, kot da me sploh ni slišal. To sem razumel kot namig, da, skorajda kot svarilo, naj ga vsaj med britjem pustim pri miru. Umolknil sem. Hotel sem celo zatisniti oči in se posiliti s spancem, tedaj pa se je nepričakovano obrnil naravnost k meni:
»Poglejte, vidite tole vazo v mojih rokah, te rožice?« je vprašal nekako sumljivo. In še preden sem mu utegnil navdušeno prikimati, je že treščil vazo in rožice ob tla s tolikšno ihto, da so črepinje poškropile zidove vse do stropa. »Kaj je to sploh naravno!« je potem zavpil iz polnih pljuč. »Tale red v sobi, kjer se človek kmalu ne bo smel več ganiti, te knjige, s katerimi ste se zadelali, to napol zastrto okno in to vaše tihotno lazenje po prstih …!«
»Oprostite,« sem se dvignil proti njemu, bolj zmeden kot ogorčen, »v sobi je vse tako, kot je bilo. Niti ene reči še nisem prestavil.«
»Tak tako! Jaz sem torej tisti …!« Jeznoritno si je napel naramnice čez ramena in me vnovič prestrelil od nog do glave: »Dajte no mir, saj grulite kot golobček! Človeka je strah, da bi vas z glasno in odkrito besedo razžalil.«
»Ne, ne,« sem pohitel pomirljivo, »vi kar bodite odkriti in glasni.«
»Rajši mi povejte,« mi je segel v besedo, »ali ste bili zmerom takle potuhnjenec, da si niste upali udariti po mizi, kadar vas je zasrbelo, da si niste upali zgrabiti ženske za rit, če se vam je že tako zahotelo …?«
»No, nekakšne zadržke že imam.«
»Imate torej! Vidite, prav to je tisto, kar me jezi. Prekleto, življenje je svinjarija in človek je ali svinja ali pa ga sploh ni.«
»Zdaj vas pa res ne razumem, kam merite?«
»Boste že razumeli! Tudi jaz sem si nekdaj predstavljal vse drugače, samo da zdaj zaradi tega ne počenjam takih neumnosti. Vse po vrvici, nikjer nobenega praška, nikakršne navlake in niti najmanjšega ropota …! Prekleto, vse to me kar malo preveč spominja na zamero, na poraz. Povejte lepo naravnost, udarite, če vam kaj ni prav, in si nikar ne mečite peska v oči. Rajši vidim, da me pri priči spečete po gobcu, kot da zganjate to človekoljubno idiliko. Iz tega ni bilo še nikoli nič dobrega.«
»Jaz naj bi vas spekel … Zakaj?«
Spet sem se radovedno privzdignil. Toda prav zdaj, ko sem pričakoval, da se bova končno pomenila po pameti, je sunkovito pograbil suknjič, pograbil še berglo in se zasukal proti vratom. Skočil sem za njim in ga skušal zadržati, skočil kar v pižami in šlapah, a me je že naslednji hip minilo. Le zakaj bi ga lovil, ko je bil vendar tako jasen in nedvoumen, tako grozljivo dosleden, da je bila vsaka nadaljnja beseda čisto odveč. Prav gotovo se ni razbesnel samo zaradi tega, ker je doslej živel v sobi sam in nemoteno – ne, tako malenkosten ta človek ni. Tudi ne zato, ker bi bil že po svoji naravi tako ljudomrzen in popadljiv. Videl je pač, kar je imel videti, te moje knjige, s katerimi sem se založil, ta moj presvetljeni obraz, slišal ta moj popustljivi glasek, prebral celo moje sinočnje pisanje … Prav jaz osebno sem mu obležal v želodcu. Spregledal me je skratka in mi dal vedeti, kaj si misli o meni in podobnih ljudeh, in to kot izkušen človek, invalid, ki je morebiti prišel ob nogo prav zaradi take ali podobne zanesenosti! Torej ven, čim prej ven! Ne samo iz te hotelske sobe s črepinjami in mlakužo, ampak zares ven, če je mogoče celo iz lastne kože. Ta njegov bes je morebiti zadnje opozorilo, tako rekoč prst božji.
Zunaj je bilo kot zanalašč sončno. Povrh tega me je korak kar sam zanesel do odprtega kopališča, na katerem je bil že navsezgodaj velik direndaj. Idealna priložnost torej, da se slečem, skočim v vodo in se malo posončim, da se sprostim, pomešam med ljudmi in postanem končno le eden izmed njih, enak med enakimi. Usoda se mi je tako rekoč nasmehnila in me prijazno povabila v svoje naročje, a glej, jaz sem kljub temu stal kot vkopan in se nisem in nisem mogel odtrgati od ograje. Zadrževali so me vsi ti nepredvideni opravki, ves ta zapleteni svet, skozi katerega bi se moral pretakniti, preden bi prišel do kabine in iz mokrih hodnikov nazaj na prosto, blagajna, ključi, vrtilna vrata in sploh vse te kopališke pasti … Do kraja pa me je prikoval pomislek, da bi takole trebušast in bledikav kar na lepem stopil pred ta zagorela in lepa telesa, da bi priklical nase nič koliko parov posmehljivih oči. Ne, s svojim razvaljenim telesom se pa res nisem hotel izpostavljati. Saj to trebušasto in bledikavo telo navsezadnje sploh nisem bil jaz, vsaj ne jaz v celoti, ki sem namenil ljudem nekaj veliko bolj izbranega, svojo tenkočutnost in ljubeznivost. Upravičeno sem okleval in se zadrževal. Nazadnje pa sem se vrnil na restavracijski vrt in sedel.
Vendar brez miru. Niti četrt ure ni minilo, ko me je že prijelo, da bi stopil do glasbene omarice v točilnici in si zavrtel kakšno poskočnico. In to nemudoma, čeprav si niti pri najboljši volji nisem razložil, od kod ta nora misel in ta neodložljiva nuja. Tudi nisem vedel, kaj me pravzaprav tako mika, ali gruča mladeničev, ki se je vrtela okrog aparata ali glasba. Prekoračiti sem moral nekakšen prag in – konec. In pri tem me je mikalo in se mi upiralo, me veselilo in strašilo, vse hkrati in mikalo me je prav tisto, kar se mi je obenem tako neznansko upiralo, prav ta gruča sproščenih in srečnih mladeničev, prav ta skrivnostni glasbeni aparat, s katerim še nikoli nisem imel opravka. Nekaj časa sem mencal in zbiral pogum, potem pa sem se zagledal po drevoredu, da, najmanj tako, kot da sem docela neobvezen in kot da nad mano še nikoli ni bilo nikakršne nuje. In ko sem tako bolščal tja v senco med drevjem, ne da bi sploh kaj videl, se mi je nenadoma povrnil spomin in me je spreletelo od nog do glave. Križ božji, sem si rekel, saj to ni več normalno! Vendar je kar držalo: sovražil sem te mladeniče, ki so se tako sproščeno vrteli okrog glasbene skrinje in celo poplesavali, preziral in sovražil sem jih z dna duše, kot lahko sovraži samo zagrenjenec. In ne samo mladeniče, sovražil sem tudi kopalce, ki so malo dalje od tod brezskrbno čofotali po vodi. Vsi zdraviliški ljudje so bili zame samo še neotesani telebani, ki niso imeli nič skupnega s plahimi, razumnimi, tenkočutnimi bitji, kakršen je pravi človek.
Skočil sem kvišku. Moje razpoloženje je postalo preveč zapeljivo in preveč nevarno, da bi lahko še kar naprej posedal. Saj se v svoji izobčenosti nisem počutil samo drugačnega, ampak tudi boljšega od drugih, pomembnejšega in resničnejšega. In nič čudnega, da se mi je zazdelo, da je prav ta hip izza enega bližnjih dreves stopil invalid in se s kritičnim pogledom zapičil naravnost v moj hrbet. Pohitel sem. Pohitel tako naglo, da je malo niže doli v drevoredu le malo manjkalo, da nisem trčil ob klop, na kateri sta kramljali gospa Fussdorfer in gospodična Veronika Mansfield. Gospodična je že nabrala svoje šumeče poletensko krilo in se nekoliko presedla, napravila prostor še zame, ko sem jo šele zagledal in odskočil, zdirjal mimo in naprej po drevoredu. Ženski pa sta se zahihitali.
»Menda niste mislili, da bo prisedel k nama?« sem slišal gospo Fussdorfer. »Ne, ne draga moja, le malo bolje ga poglejte. To je človek, ki se še nikoli v svojem življenju ni spozabil.«
»Ni kaj reči, zadržan gospod. Rada bi samo vedela, komu je pravzaprav tako zvest, sebi ali komu drugemu.«
Najprej gospa Fussdorfer, potem gospodična Veronika, potem spet gospa, obe pa enako glasno in porogljivo. Predvsem posmehljivo, čeprav nisem mogel razumeti, čemu se pravzaprav posmehujeta, ali moji zmedenosti in splašenosti ali moji brezhibni obleki in nepogrešljivi knjigi v rokah …! Najbrž sta me imeli za smešno pravovernega in načelnega človeka, morebiti pa tudi za staromodnega čudaka ali celo za ljudomrzneža. Bodi kakor koli, vsekakor sem jima bil smešen zaradi svoje pretirane tenkočutnosti in obzirnosti, kar je bilo več kot preveč. Strogo sem ju pogledal čez ramo in vprašal:
»In kaj naj bi storil?«
Spogledali sta se, potem pa obe v en glas:
»Kdo pa vam je kaj rekel?«
»Saj nisem ne gluh ne slep. Posmehovali sta se mi za mojim hrbtom. Jaz pa vama povem, da sem prav z veseljem smešen v vajinih očeh.« S tem je bilo zame opravljeno, toda gospa Fussdorfer je bruhnila v tako žaljiv smeh, da kratko in malo nisem mogel naprej. »Kaj vas ni sram?« sem se dvignil na prste. »Ponižati me hočete. In zaradi česa? Ali ste sploh pomislili, zaradi česa?«
»No, no,« je pomirljivo posegla vmes gospodična Veronika, »saj nisva mislili nič hudega.«
»Križ božji,« je zategnila za njo še gospo Fussdorfer, solzna od smeha, »le kdo vam je kaj oponesel. Užaljeni sva, ker se vam nisva zdeli vredni, da bi prisedli k nama.«
»Slišal sem vendar, kaj ste rekli. In povem vam, da se res ne spozabljam, nikoli in nikdar. Popivajo in kurbajo naj se kar drugi.«
Zdaj je gospo Fussdorfer kar vrglo:
»Kako pa govorite! Čujte, kaj si pa sploh dovolite!«
Jaz pa: »Popivajo in kurbajo naj se kar pravičniki, pravim, ki so polni lepih besed …«
Izrekel sem morebiti še kako besedo več in še kako bolj strupeno. Bil sem pač razburjen in užaljen. Vendar po vsem tem še ni mogoče sklepati o kaki ljudomrznosti in prevratniških nagonih ali celo o kaki skušnjavski obsedenosti. Kaj še, saj se mi je srce celo sredi najhujše togotljivosti kar trgalo od žalosti, da si je gospodična Veronika izbrala za svojo družabnico prav to coprnico, gospo Fuffdorfer, da more biti tudi gospodična Veronika, to neznansko lepo bitje, tako nesramna in neotesana. Razpoložen sem bil čisto svetniško. V tej moji neobvladljivi ihti je spregovoril kvečjemu božji namen, ki je prav tako neobvladljiv in nepredvidljiv. V tej moji preobčutljivosti je bila kvečjemu vera, da je nekaj božjega v slehernem človeku, tudi v gospodični Veroniki, in da tega ne smemo zapraviti. Ravnal sem kvečjemu kot otrok, ki še veruje in ki še marsikaj pričakuje, skratka kot svetnik.
Najlepši dokaz za to je navsezadnje moje omizje, gospodje Fabelfest, Davidović in Susza. Ta elegantna triperesna deteljica, ki je v zdravilišču veljala za nerazdružljivo in sem jo tudi jaz sam imel za tako, se je namreč danes sprla. Ko so posedli h kosilu, med njimi sicer še ni bilo glasnih in sovražnih besed, ampak ozračje je bilo že od vsega začetka nekako naelektreno. Med obedom se je gospod Davidović samo še namrdnil nad hrano, nad štrenastim stročjim fižolom, zahteval drugo in drugačno solato, zavpil nad natakarjem čez vso jedilnico, že je gospod Susza nervozno dvignil glavo. Da je to neokusno, nevredno samega gospoda Davidovića, še bolj pa druščine, v kateri ima čast sedeti. Z drugega konca pa se je zapičil vanj še gospod Fabelfest:
»Kaj takega, dragi moj, lahko stori samo kak domišljavec.«
Gospod Davidović pa je medtem že potisnil predenj krožnik:
»Izvoli, kar izvoli in pojej, ko si že pripravljen vse požreti.« In je šele potem dvignil glas: »Zato pa je tako, ko so vsi ljudje tako prekleto ponižni in sramežljivi.« Dodal pa je še nekaj tako pikrih in žaljivih, da so vsi v jedilnici skoraj prestrašeno dvignili glave, medtem ko je on sam že odrinil stol in odvihral.
Fabelfest pa se je seveda šele zdaj prav razvnel:
»Vse lepo in prav, ampak postopač, kakršen je Davidović, nekakšen trgovski potnik, ki ga je polna vsa Evropa in ki živi bolj od žensk kot od dela, le nima pravice metati blata kar vsevprek. Nekakšna morala le mora biti. Kaj naj bi potem počeli mi, delavci in uslužbenci, ki si le z najtršim delom prislužimo najnujnejše in moramo gledati na vsak vinar.«
In jaz? Niti besede, ki bi razpihala ogenj. Nasprotno, njihova razprtija in medsebojno obrekovanje sta me tako prizadeli, da se od groze nisem upal niti ganiti in da sem še dolgo po obedu sedel kot poklapan. V meni ni bilo niti kanca veselja nad sovraštvom in zlobo, ki se je razbohotila, nikakršne hujskaške strasti, volje do ribarjenja v kalnem in maščevalne zlohotnosti. Če bi bilo vsega tega v meni vsaj majčkeno malo, tega trenutka vsekakor ne bi zamudil, tako pa … Da, z gotovostjo lahko rečem, da je meni z vsem tem prizaneseno. Priznati sicer moram, da je v krvi mnogih nekakšno temno občutje, nekakšno pričakovanje hudobije in katastrofe, nekakšna divjost, da je nekaj hujskaškega in zamerljivega v zraku in nekakšno uživanje v zlu, ker se pač nikomur niso izpolnila vsa pričakovanja in ker je vsak tako ali drugače potisnjen ob zid, izrinjen, ponižan, osramočen – seveda je, saj sem vsaj nekaj od tega opazil skoraj na vseh obrazih, ki so se radovedno ozrli proti naši mizi, ampak jaz sem pri tem nedolžen kot jagnje. Nič drugega si ne želim kot to, da bi se ljudje razumeli in ljubili med seboj.
Tudi če se pri tem kdaj zgražam in hudujem, delam to z dobrim namenom. In povsem upravičeno, saj je marsikaj narobe. Zanemarjanje zdraviliškega reda seveda ni vredno besede, ker ljudje s popivanjem in poležavanjem po okoliških vinogradih škodujejo le sami sebi, ampak glavni natakar – to je že nekaj povsem drugega! Danes je ena izmed strežajk na restavracijskem vrtu, Hildegarda, spet jokala kar pred vsemi. In tudi te solze, kolikor lahko presodim po tistem, kar sem ujel v jedilnici in v bazenu, so šle na njegov račun, na račun gizdalinskega šefa postrežbe, ki v svoji samopašnosti ne pozna meje. Menda v vsem zdravilišču ni dekleta, ne natakarice in ne točajke, s katerim še ne bi bil spal. Zvečer se zavleče v upravni del poslopja in po receptorju ukaže, naj mu ena izmed deklet – danes seveda ta in jutri druga – prinese večerjo kar v posteljo. Izkorišča skratka moč svojega službenega položaja in nezaposlenost, ki vlada v teh krajih. Obenem pa drži dekleta v šahu tudi s spletkami, ki jih spleta v postelji, tako da se sploh ne pritožujejo nad njim, ampak se boje le ena druge.
Potem pa te Hildegardine solze! Ali more biti sploh še kaj bolj neokusnega in žaljivega? Če bi bila res tako deviška, kot se je delala s svojim vzdihovanjem, mu prav gotovo ne bi bila nesla večerje v njegov brlog, saj je vendar znano, da ima prav kreposten človek v vsakem položaju dovolj moči, da se postavi po robu sramoti in ponižanju. In če bi bila to zanjo res taka sramota, bi se prav gotovo razjokala kje na samem. Ona pa ne, hlipala je kar pred vsemi, kot bi nam hotela dokazati, da se je slednjič tudi ona pregrešila. Pri tem si je solze otirala v predpasnik in z njim vred vlekla navzgor še krilo, da pohujšanja ja ni bilo konec.
In navsezadnje Veronika Mansfield! Ali ni to njeno današnje vedenje žaljivo za tako lepotico, žaljivo in obenem boleče?
Ne, ne, svetnik sem, zares svetnik! Bolj kot kaj drugega me skrbi to, da se izteka že tretji dan zdraviliškega življenja, jaz pa še vedno nisem odložil blata. To me ne le napenja, ampak me tudi vse bolj in bolj vznemirja, tako da sem kljub svoji trdni veri in zaupanju vase še vedno nekako negotov, nekje na robu skušnjave. Prav zato si tako močno želim, da bi se mi Bog razodel še osebno, in to nenadoma in celo hrupno, da bi ga začutil v svoji bližini kot otipljivo in nedvoumno spremembo. Želim si, da bi me na vsem lepem potrepljal po ramenu, prav tu, na stranišču, kjer pišem, me prijel za zapestje in mi ga zanesljiveje popeljal po papirju, napravil iz te moreče negotovosti gotovost.
3
Najtežje breme se mi je končno odvalilo od srca, hvala bodi Bogu. Res da to ni tista zadnja gotovost, da sem še vedno globoko v dvomih in skrbeh, ampak zdaj vsaj vem, da je to del svetništva samega, ki ne pozna in ne more poznati pokoja.
Posedanje v knjižnici je bilo prav gotovo samo zapravljanje časa; zamudil sem dve zdravilni kopeli in se nalezel prahu kot berač bolh, a v grmadi knjig, ki sem jih prelistal, sem naletel komaj na dva ali tri stavke, ki si jih velja zapomniti. Pomagal si seveda tudi s temi stavki nisem prav nič, saj ni v njih nobenega jasnejšega namiga, nič razodetju podobnega. Prav nad njimi sem spet zdvomil in se začel spraševati, kakšen svetnik sploh da sem, svetnik brez trdnega nauka in brez prave predstave o jutrišnjem svetu, brez odrešeniške ideje ali resnice, ki bi vžgala vsa ta malodušna srca okrog mene. In takoj se mi je posvetilo, da z golo pobožnostjo in ljubeznijo nimam kaj dosti upanja, da bi se me ljudje kdaj oklenili, in da se moram čim prej oprijeti nečesa veliko bolj praktičnega, koristnega in za vse sprejemljivega. Nič več nisem brskal za dobrotljivim Bogom – ne, ne, zdaj bi bil lahko Bog zaradi mene tudi grozljivo maščevalen ali brezdušno spreten, samo da bi bil slednjič tu, oprijemljiv in nedvoumen. Vendar česa takega v knjigah nisem in nisem našel. In to prav gotovo ne samo zato, ker je zdraviliška knjižnica založena v glavnem s kriminalkami in zabavnim čtivom, temveč zato, ker so celo najresnejše knjige natrpane s prazno, samoljubno modrostjo. Ta mi je sicer ves čas nekaj obljubljala, obljubljala in me zapeljevala, a nazadnje, ko sem se poglobil v njene tolmune in so mi od tuhtanja izstopile žile na senceh, me je vedno znova izvrgla na površino. Marsikaj mi je bilo sicer jasnejše, a slej ko prej je bilo gotovo samo to, da mi vse odteka in polzi med prsti, da je vse živo hkrati že mrtvo. Vsa ta knjižna pamet je bila skratka toliko kot smrt. In ko sem slednjič dvignil glavo, pogledal skozi okno in zagledal človeka, ki se je sprehajal po parku, mi je vzelo sapo od začudenja, da sploh še kdo živi.
Z olajšanjem sem zadihal in se sprehodil še sam. Ljudje pa kljub vsemu še vedno živijo, sem si rekel skoraj na glas, da, živijo, čeprav jim njihova zdrava pamet nenehoma govori samo o ničevosti in minljivosti. In če se kljub temu držijo pokonci, jih prav gotovo drži samo vera, slepa in trdoglava vera. Ta sicer res ni tako zanosna, da bi jo lahko odkril kar na vsakem obrazu, je pa nenehoma prisotna, tudi tedaj, ko se navidez naveličano presedajo z ene klopi na drugo, jedo, pijejo Gösserjevo pivo in Coca Colo. Ljudje skratka verujejo in živijo. In če verujejo in živijo in dokler verujejo in živijo, mora biti tudi Bog.
Toda v župnišču ga nisem našel. Kaplana in župnika sploh ni bilo doma, ker popoldne mašujeta še po okoliških vaseh, in tako sem zmenjal nekaj besed samo z žensko, ki jima gospodinji. Žal je imela še ta polne roke dela; z župnikom namreč oddajata sobe v vrhnjem nadstropju zdraviliškim gostom, skromnejšim in siromašnejšim ljudem, ki si ne morejo privoščiti luksusnih hotelov. Tako sem se nekaj časa obotavljal in razgledoval, vlekel na nos prijeten vonj po češpljevih cmokih, potem pa se hočeš nočeš odpravil in stopil pogledat še cerkev, tisto čudežno podobo Matere božje, ki ji – tako vsaj govorijo – polzijo po licih solze in se ji kar sproti spreminjajo v sveto olje.
Vendar tudi v cerkvi nič. Tisto znamenito podobo, ki visi nad stranskim oltarjem, sem seveda takoj odkril, saj je zaradi številnih sveč skoraj ni mogoče zgrešiti, pred stranskim oltarjem pa sem obstal in jo gledal. Na prvi pogled je Mati božja res ganljivo žalostna, a podoba je naslikana na les s tako tenkim slojem barve, da je prav na obrazu Brezmadežne udarila skoznjo smola in ji zdaj curlja po prsih v tenkem, lepljivem curku. Videl sem skratka, kar je bilo videti, enega izmed obrtniško slabih izdelkov, in pri tem je tudi ostalo. Ni me spodsekalo, nisem skrušeno padel na kolena kot božjepotnik in ponižno verjel v čudež. Naj sem si v globini duše še tako želel prav tega, milosti in vere, saj sem prav zaradi te pohujšljive prisebnosti na tem svetem kraju bolj kot kdaj prej čutil, da se mi lahko samo v ponižnosti razkrije tisto, kar naj bi prešinilo in obvladalo svet, vendar nič, nič! Dlje ko sem se zadrževal, bolj sem bil neprizadet in zbran. In nazadnje me je pregnal iz cerkve hlad, ki se mi je zalezel za srajco.
Zunaj pa spet invalid. Že nič kolikokrat doslej sem na vsem lepem začutil na sebi pogled in se zdrznil, pogledal okrog sebe in ga odkril, na klopici v drevoredu ali na hotelskem oknu, in tako je bilo tudi zdaj: stal je pred vhodom na pokopališče in gledal naravnost vame. In kakor vselej doslej, se mi je tudi tokrat prvi hip zazdelo, da kljub zlohotnemu videzu željno čaka na pozdrav. Poklonil sem se mu torej, on pa se je nekako odsotno premaknil in se odgugal vzdolž pokopališkega zidu, ne da bi mi vrnil pozdrav. Vendar ne, to v tem trenutku sploh ni bil več on, tisti namrgodeni in odljudni invalid, ki me je bil zasledoval na vsakem koraku. Na vsem lepem se mi je razkrilo, da imam pravzaprav opraviti s čisto drugačnim in drugim človekom. Tisto prej je bil samo videz in to zdaj je bila resnica, prava resnica o njem. Seveda, saj mi je bilo dovolj, da sem si priklical v spomin samo to, kar sem mogel videti doslej, in že se mi je nova podoba o njem zaokrožila v živo celoto. Kako si na primer ta človek čisti čevlje! Opravka si daje pravzaprav samo z enim čevljem, s tistim, ki ga obuva na zdravo nogo in je shojen; tega lošči, gladi in obdeluje toliko časa, dokler ne zgladi zadnje gubice in dokler ni docela enak onemu drugemu, neshojenemu na protezi. In potem proteza! To skriva kot mačka svoje mlade; pred spanjem jo navadno prisloni ob zid in jo potem vsevprek navesi z obleko, tako da izpod srajce in hlač gleda v sobo le par skrbno pološčenih in zglajenih čevljev. Potem njegove preglavice s slačenjem. Še nikoli se ni slekel pred mano: zvečer se najrajši zamoti s časopisom in počaka, da utrnem luč, ali pa pohiti in se spravi v posteljo že veliko pred mano. No, in človek, ki si daje toliko opravka s tem, da bi ne zbujal nepotrebnega sočutja in da bi ne žalil sočloveka v njegovem namišljenem dostojanstvu – ali je ta človek res tako robat in nevaren, kakor se dela in kakor je mogoče sklepati na prvi pogled? Ne, prav gotovo ne! Dokaz več za to trditev je njegovo vedenje v družbi. Dokler z drugimi možmi vred postava na zdraviliškem vrtu, je zakopan vase in se drži nekako ob strani, tiho in neopazno, kakor hitro pa posedejo za mizo v restavraciji, že zavpije nad natakarico, da se revica kar prestraši. Tudi plača hrupno, ne da bi komurkoli drugemu pustil v žep po denarnico. In to stori z robato, kmetavzarsko bahaško gesto, ki prav s svojo prenapetostjo izdaja vso njegovo nebogljenost in skromnost. Siromak komaj čaka, da dokaže možem svojo enakovrednost in odžene usmiljenje, potem – brž ko postane enak med enakimi – postane dobrohoten kot otrok. Skratka: tudi ta človek ima dušo. In kakor vse duše, je tudi njegova pritajena, skrivnostna, sramežljiva, skratka duša občutljivega človeka, ki se je potegnila vase, ker je preveč žejna ljubezni in prehitro ranljiva. Robatost je le njena obrambna poza. Torej mojemu podobno razočaranje, navidezna nepristopnost in morda celo ljudomrznost, za vsem tem pa razbolena, ranjena, tenkočutna in hrepeneča duša, ki potrpežljivo išče sočloveka. Njegovo oko, ki me zalezuje na vsakem koraku in pred katerim sem se doslej še vsakokrat zdrznil, je pravzaprav božje oko.
In jaz? Ta moj pogled? Ta moj pogled, ki je na vsem lepem tako pronicljivo segel do najglobljih skrivnosti in mi razkril tega človeka še od znotraj – ali ni ta pogled milost, ki prešinja tako mene kot njega in ves svet? Ali ni to skoraj otipljiva navzočnost Boga?
Zdaj hodim z žametnimi stopinjami. In se sploh več ne sprašujem, ali me je morebiti že kdo opazil in pokleknil, saj čisto natančno vem, da me nenehoma opazujejo. To sicer ni prijetno, ker me navaja k nenehnemu pričevanju in razkazovanju, da, celo k nepremišljenosti in nastopaštvu, pri čemer počenjam najbolj nedoumljive reči: ženskam pobiram torbice, natakaricam odpiram vrata, otrokom delim bonbone … Vendar se tega prav nič ne sramujem, ampak me je ves čas le strah, da bi s čim ne zapravil te milosti. Tako ves čas na tihem tudi molim, da bi ta presvetljenost potrajala, da bi bil še naprej svetnik ne po svoji, temveč po božji volji. Molim in molim, saj vse predobro vem, v kaj se lahko sprevrže izvoljenost, če jo človek prigrabi kot nekaj samoumevnega in samo njegovega.
No, pogum mi pri tem daje to, da sem se nocoj slednjič le odteščal, iztrebil, odložil tisti kamen, ki mi je bil doslej ležal v črevesju. Kratko in jedrnato: posral sem se! To pa je seveda najboljši dokaz, da sem se končno sprostil, zaživel v prijateljstvu s svetom, z Bogom in s samim seboj.
4
Davi sem se zlagoma spustil po stopnicah, presvetljen in povrh vsega še okopan, a glej: hotelska veža je bila založena s kovčki in vsemi mogočimi osebnimi rečmi, damskimi dežniki in torbicami, postreščki pa so divjali skozi nihajna vrata noter in ven. Nekaj časa sem nejeverno gledal in vsevprek spraševal, kaj naj bi to pomenilo, potem pa sem se le moral sprijazniti s tem, kar sem bil videl in slišal: mnogim hotelskim gostom je prav danes potekel zdraviliški rok in so odhajali, večina izmed njih kar z osebnimi avtomobili, nekateri pa tudi z vlaki in avtobusi. Pred mojimi očmi se je poslovil gospod Fabelfest, sta odšla Davidović in Susza, se je odpeljala gospa Fussdorfer in nazadnje še natakarica Hildegarda, ki jo je naložil v limuzino eden izmed svetovljanskih gostov, češ da ji bo na Dunaju našel boljšo službo. Stal sem na zadnji stopnici kot vkopan in nejeverno gledal, gledal in gledal, toda moja osuplost ni nikogar zadržala: hotelska veža se je izpraznila. Prazen pa je bil tudi park pred hotelom, prazna jedilnica tam čez, v kateri je vsako jutro ob tem času vrvelo kot v panju.
Pognal sem se nazaj gor. Spotoma sem si prigovarjal, da se tako brezglavo ženem po stopnicah navzgor pač zato, ker moram pogledati, če se ni morda odpeljal tudi invalid, a potem, ko sem se končno na lastne oči prepričal, da so njegove reči še zmerom tu, se kljub temu nisem niti malo pomiril. Narobe: v sobi me je popadla še hujša zmedenost. Invalid je bil vsekakor tu, hotela še ni zapustil, saj sem se ves čas spotikal ob njegove reči, ampak ob meni ga le ni bilo. Praznota, ki je nenadoma zavladala v hotelu in v zdravilišču, v vesolju, ni bila tu nič manj grozovita. Da, na vsem lepem ni bilo nikjer več očesa, ki bi me gledalo, ne strogo in ne prijazno, nikakršne obveznosti in dolžnosti, ki sem jih bil spletel s svojim dosedanjim zdraviliškim življenjem in ki so tako do kraja odločale o vsakem mojem koraku; vse, prav vse je odpadlo od mene. Na vsem lepem sem bil prost kot pes, ki se strga z verige. Nikakršnega stanovitnega sveta ni bilo več; vse se je šele začenjalo, in to kakor koli, vsekakor pa čisto na novo in docela poljubno. Jaz kar naenkrat sploh nisem bil več jaz. Zdaj – tako do kraja odvezan – sem lahko stopil v točilnico v drevoredu, razoglav in razpet, si naročil brinjevec s sodo in ga prav uživaško zvrnil vase, lahko sem vrgel partijo taroka in se glasno pridušil, spekel po zadnjici katero koli od teh spogledljivih babnic, ki so me že ves čas izzivale in mučile. Ne svetnik nisem bil več ne puntar, a vse sem lahko še še postal. In spričo vsega neznanega in nepredvidljivega, ki je zazijalo pred mano, se mi je zavrtelo v glavi, otipal sem najbližji stol in se sesedel.
Invalid, da, invalid je bil zdaj moja edina rešitev. Vendar v tem neobljudenem prostoru, v katerem je celo nedolžno bobnanje s prsti odmevalo kot grmenje sodnega dne, nisem mogel kar čakati in čakati. Nekaj minut sem še nekako zdržal, potem pa sem prav tako nervozno planil k omari, strgal z obešalnika svojo temno praznično obleko, ki se je doslej še nisem dotaknil, se nekako opravil in stekel. Ujeti sem hotel enajsto mašo – ne hotel, moral sem jo ujeti!
V cerkev sem pridirjal še pravočasno, še pred povzdigovanjem. A tudi tu se nisem zadrževal in čakal na obhajilo, ne, vrgel sem se na kolena pred glavni oltar že veliko pred drugimi. In klečal sem tam vpričo vseh vaščanov in okoličanov še dolgo potem, ko so že vsi vstali in se pobožno umaknili v svoje klopi. Vendar dlje ko sem klečal in tolkel z razgretim čelom ob kamniti podstavek, hlipal in molil, bolj se je praznina okrog mene širila in poglabljala, bolj se je v meni razraščala groza, da Boga ni in da je prav ta moja hinavska pobožnost najzgovornejši dokaz, da hočem tako sebe kot ljudi okrog sebe le prepričati vanj in ga tako rekoč izsiliti – ljudi, ki so se spogledovali za mojim hrbtom in vse glasneje šušljali in ki so bili kljub vsemu vse, s čimer mi je bilo treba računati. Da, jaz in ljudje in čisto nič drugega, in to malce kmetavzarski in robati ljudje, ki so slednjič vstali s svojih plačanih sedežev z medeninastimi nabitki, pred cerkvijo še nekoliko postali, pokramljali o vremenu in podobnem, potem pa privzdignili vsak svoj klobuk in se razšli.
Pred cerkvijo, ko sem nenadoma ostal sam, me je zalila rdečica, mi je butnila v glavo kri s tolikšno silo, da so mi zagoreli celo uhlji; malo od sramu zaradi te moje nezaslišane naivnosti, malo pa tudi zaradi nepopisne jeze. Izigran sem bil, užaljenega in ponižanega sem se počutil kot še nikoli doslej. In ubral sem jo naravnost k njej, h gospodični Veroniki Mansfield, ki je bila najbrž s temi novimi življenjskimi resnicami že zdavnaj seznanjena in ki že zdravnaj ni bila več tako sanjaški in neodporen človek, kakršen sem bil jaz – k njej, pred katero naj bi izpral to ponižanje in sramoto. Spotoma sem si seveda še marsikaj prikrival, se miril in si prigovarjal, zakaj bi slednjič tudi jaz ne zaživel življenja, kakršnega živijo vsi drugi, razumnejši in bolj izkušeni od mene, ko me že tako slepo žene k temu, zakaj bi tudi jaz slednjič ne užil, kar sem bil zamudil, a v resnici sem že slutil, kaj vse mi je pravzaprav dovoljeno in kaj vse me še čaka. Vsekakor veliko več od tega, kar mi je bilo mogoče zaobjeti z besedo. Drgetal sem od nestrpnega pričakovanja in strahu, a modrosti, ki bi me še lahko zadržala, nisem več imel.
V jedilnici, v katero sem butnil kot jesenski veter, je bilo že vse pripravljeno zame: v zraku je viselo nekaj skušnjavskega. Gostje so bili razkropljeni po kotih, nekako razredčeni, tako da so preganjali osamljenost z glasnim in nič kaj zadržanim razgovorom; vsaka beseda, ki se je iztrgala iz ust, je odjeknila po vsem prostoru in je bila namenjena prav vsakemu, tudi meni. Kljub zaupnemu razpoloženju pa ni nihče niti z besedico namignil na moje dosedanje vedenje, da, kot da bi bilo vse samoumevno, kako je bilo pravzaprav doslej s tem in kako je zdaj čisto drugače. Vsakomur je bilo tudi samoumevno, da moramo tisti, ki smo ostali v tem izpraznjenem kraju, držati skupaj in se složno zarotiti zoper dolgočasje in zoper novince, ki naj bi zdaj zdaj navalili s temačnimi, svetniškimi obrazi. Neprisiljeno smo se sprehajali med mizami in se pogovarjali kar vsevprek, prisedali drug k drugemu in se hahljali, pripravljeni kar takoj podreti vse ovire, ki so nas doslej razdvajale in mučile. Jaz sem bil še posebno prevzet in svoboden, saj so bili vsi neusmiljeni in strogi obrazi, ki sem jih doslej videval le zdaleč, od blizu čisto drugačni, veliko bolj brezoblični in manj obvezni.
»Kdo bi si mislil, da znate biti tako zabavni,« mi je rekla gospodična Veronika. In bila je kar ljubosumna na mojo nenadno prostodušnost, vznemirjena spričo mojih prodirnih in lakotnih oči, ki so se zdaj pasle po njenem vratu in ramenih. In tudi nekoliko zmedena. Ko sem ji svojo razgreto roko položil na bok, je spodnesla zadnjico in mi pridušeno šepnila: »Tu so vendar ljudje!«
To sem razumel kot duhovito šalo, zato sem se zasmejal na ves glas. Seveda so bili, ljudje so bili okrog naju, in prav v tem je bil dobršen del dražljivosti. Tega se je dobro zavedala tudi ona sama, saj je bila v obraz in po koži že čisto rožičasta, natančno taka, kakršna mora biti ženska, ko zasluti bližajočo se razvratnost ali škandal. Vzel sem si njeno ročico in si jo položil na koleno, visoko, čim više, potem pa vprašal:
»Kaj morebiti nisem dosti dober za vas?«
»Tisto ne,« je rekla in odmaknila oči. »Niti pomisliti si nisem upala na kaj takega, še v sanjah ne …«
Pred vrati v svojo sobo pa me je kljub temu odrinila.
Najprej mi je vzelo sapo, potem pa sem jo prijel nekoliko trše:
»Kaj hočete reči, da tega sploh ne delate?!« Dovolj mi je bilo že to, da me je speljala proč od ljudi, v ta mračni hodnik, kjer daleč naokrog ni bilo več žive priče.
»Ne bom tajila,« je rekla, »vendar ne z vami, gospod Mihael, ne z vami!«
»S šefom strežbe pa, s tem gizdalinom …!«
To je kratko in malo preslišala.
»Ne zahtevajte tega od mene, lepo vas prosim! Ne bi prenesla, z vami pa res ne! Grozno,« je zamižala in stresla z glavo, »s tem bi bilo vsega konec.«
»Hudiča,« sem jo spet stisnil k vratom, »kaj pa sem jaz slabši od njega?!« Zdaj mi je bilo njenega sprenevedanja že več kot zadosti. Naj se je samo pretvarjala, ali je bila zares tako omejena – to me ta hip ni zanimalo in se tudi nisem spraševal po tem. Pograbil sem jo z obema rokama, ji zvil ročice na hrbet in se divje prisesal na njene ustne, se prisesal nanje in se ji pustil vsesavati, dokler ni obema pošla sapa.
Z odporom si je obrisala usta in obraz, pogledala roko in vrisnila: »Kristus, saj krvavim!«
Jaz pa sem bil že spet v njej: »To je od mojih zob.«
Zadenjsko se mi je izmuznila v sobo, tam pa se je vrgla na posteljo in bruhnila v jok: »Ne, lepo vas prosim, ne delajte tega z mano! Kaj ni že vsega dovolj ! Kako naj sploh še ostanem tu, če niti vi, ki sem vas doslej spoštovala, edini, ki sem ga zares spoštoin ki mi je še dajal nekaj vere … Ne, ne, saj ne mislite resno, kajne da ne?!«
Jaz pa sem mislil prekleto zares. In prav to njeno svetniško sprenevedanje, to njeno hinavsko solzenje me je samo še bolj podžgalo. Zaloputnil sem vrata in se začel brez besede slačiti, najprej kravato, potem suknjič … In kolikor bolj je hlipala in prosila, naj se je vendar usmilim, toliko preudarneje in odločneje sem odlagal obleko čez stol, toliko bolj živalsko je v meni valovala kri in mi napenjala mišice v mednožju, navzgor in v ostrino, ki je hotela prebosti še zadnjo utvaro. Nisem bil še čisto nag, ko sem že bojevito stopil k nji, tedaj pa se je zagnala vame s svojimi kremplji, s tistimi dolgimi, posrebrenimi nohti, in se me začela zagrizeno otepati. Kako močna je bila ta krhka ženska, koliko trdovratnosti je bilo v njenih moralističnih predsodkih …! Tega se kratko malo ne da povedati. Vendar je samo tega še manjkalo, da je postala ta pomembna zadeva popolna, ta njena telesna in duhovna moč, ki se mi je postavila po robu in ki sem jo moral streti. Zdaj je bil končno svet zaokrožen, v celoti zgrajen iz slepe moči in volje. In seveda, vsaj tisti del moči, ki je pripadal meni, sem zdaj lahko uveljavil, in to temeljito. Dokler sva bila še zvita v klopčič in sva se valjala po tleh, je nikakor nisem mogel razpeti in ji priti do živega, ker se je že kako izvila ali skrčila, že kako stisnila bedresa, mi zasadila v rame zobe ali znašla kako drugo zvijačo … Kakor hitro pa sva bila spet na nogah in sem ji zdaleč primazal dve, tri klofute, je pri priči otrpnila, povsem popustila. Tudi v očeh se ji je malo zjasnilo, da o možganih sploh ne govorim. Samo podrl sem jo še in jo zajahal.
Kdo je bil nazadnje zadovoljnejši, jaz ali ona, mi je kaj malo mar. Mene je vsekakor kar razganjalo od ponosa, čeprav ponos najbrž ni čisto prava beseda – zapisati bi moral od zadoščenja, od zavesti, da sem se slednjič le lotil sveta s pravega konca in da ga zdaj držim v rokah tako čvrsto kot s kleščami. Udomačen sem na njem, da ne rečem gospodar položaja. Zajahal sem slednjič tega podivjanega konja brez predsodkov in ga imam zdaj krepko na uzdi, v njegovem sedlu sem varen in močan, samo popustiti več ne smem, niti za hipec.
5
Spet pišem na stranišču; vse tako kaže, da v javnih ustanovah na tujem ne moreš najti varnega in mirnega kotička nikjer drugje kot na stranišču. Glava me seveda še zmerom boli, v rani na senceh mi kljuje in pozvanja, nadlaket pa mi je bolniška sestra povila tako tesno, da mi zdaj kri v njem zastaja in da pišem s komaj čitljivimi črkami. Upam, da vsaj mojih reči v hotelu še niso uničili, ko so že hoteli tako zverinsko uničiti mene, in da bom lahko te koščke toaletnega papirja, na katere čečkam, nekoč priložil zvezku, ki sem ga bil že tako in tako popisal. To bi bil potem celovit in nič kaj dvoumen dokument, ki bo pričal o meni še poznim rodovom.
Kako se me je samo polotil! Menda mi ni treba še posebej poudarjati, da sem sinoči legel k počitku spokojno kot le malokdaj v svojem življenju; zmanjkalo me je kar takoj in spal sem tako globoko in sladko, kot lahko spi samo človek, ki je previharil vse viharje. Sredi noči ali morebiti še prej – prav nič ne vem, kdaj je bilo – pa me je presekala ostra bolečina. Ne, nisem sanjal, in to mi je bilo tudi v postelji takoj jasno: čez obraz me je oplazila nekakšna palica. Planil sem kvišku in panično zakrilil z rokami, zatulil kot zver, v tistem pa je priletelo po meni že drugič, tokrat po desnici in po temenu. Zbilo me je nazaj na posteljo, zalila me je kri. Kljub temu sem hotel kvišku in proti vratom, tja nekam, kjer se mi je dozdevalo, da morata biti stikalo in luč, nekakšen izhod iz tega blodnjaka. Še preden pa sem se pobral na komolce, me je podrl nov, še silovitejši udarec. Treščil sem z glavo ob zid in obležal, zdaj že skoraj brez zavesti. Kdaj pa kdaj me je preblisnilo samo še to, da me nekdo neusmiljeno, naravnost živinsko pretepa, da nekdo nad menoj prav obsedeno daje duška svoji jezi, sam pa se nisem mogel niti ganiti. Ležal sem, krvavel in nemočno čakal, kdaj se bo divjak nad mano unesel, in pri tem me je bilo najbolj groza tega, da so leteli udarci po meni v tako dolgih presledkih; želel sem si samo tega, da bi padlo po meni vse naenkrat in da bi bilo slednjič vsega konec. Mrtev ali živ – to mi je bilo že skoraj vseeno. Prav spričo teh redkih, zbranih in premišljenih udarcev, ki jim je bilo potrebno ravnotežje vsega telesa, pa me je nenadoma preblisnilo, da surovež nad mano ne more biti nihče drug kot invalid. Tedaj sem vnovič zatulil kot zver. Zagorela je luč in v sobo so vdrli ljudje. In res: zagledal sem invalida, ki je ves zmučen omahnil na zid, odvrgel berglo in me tak, kakršen je bil – spehan, prepoten in togotno stisnjenih ustnic – prestrelil z neutešljivo sovražnim pogledom. Potem sem se onesvestil.
Zdaj se seveda sprašujem, zakaj vse to. Rešen sem pred njim, na varnem, saj imam na oknu železen križ in so vrata zaklenjena, samo kako naj izvem in kdo naj mi pojasni, zakaj ta sveta jeza in surovost? Ali res samo zato, ker sem se tako nepoklicano vselil v njegovo sobo? Ali morebiti zaradi česa drugega? Zakaj torej? Ali zaradi mojega licemerskega plazenja po kolenih pred oltarjem ali zaradi posilstva gospodične Veronike, zaradi mojega svetništva ali zaradi moje razuzdanosti? Ali celo zaradi obojega, ker je omejenec v svoji preproščini prepričan, da sta to le dve nepotrebni skrajnosti, ki nista vredni normalnega, razumnega človeka?
No, bodi kakor koli, jaz sem, kar sem. Že to novo okolje, v katerem živim in v katerem bom moral nemara še živeti, ta zavratna belina, ki me obdaja z vseh strani in za katero niti pri najboljši volji ne vem, ali je belina bolnišnice ali belina umobolnice, me vse bolj in bolj opredeljuje. Komaj sem se nekoliko privadil zdravilišču in tamkajšnjemu življenju, komaj sem navezal nekaj površnih stikov z ljudmi, že so me pahnili v to tuje sovražno okolje. Niti pomisliti ne smem, da me Marta, ki me bo jutri ali pojutrišnjem prišla obiskat in ki jo tako močno pogrešam, najbrž sploh ne bo našla. In nič čudnega, da se po dveh srečnih dneh, ko sem povsem redno hodil na stranišče, danes že nisem več iztrebil in da se mi je črevesje zlepilo v kamen. Svetnik sem.
