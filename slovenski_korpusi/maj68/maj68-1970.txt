Moja hči ima dvojno življenje. Eno je sestavljeno, drugo je iz sanj. In ko je najbolj vroč avgustovski dan leta 1971, ko je pasja siésta, sanje dobijo besede:
Kaj ti povem, prišla je velika tuja vojska. Prišla je skoraj nenapovedano z jutranjo rosico in s prvo budnico malih mestnih ptičev. Prišla je čez most na reki in je veter frajersko pihal, da se je držala za čelado, da ne bi doli padla v razpenjene valove. Ko je veter ugasnil in se ljudje še zmeraj niso zbudili in je bilo še zmeraj jutro, kot da je že pozen večer, je z velike lipe prifrčalo 3-krat 7 vrabcev in še 4 povrhu, da so potem sedli na vojskino čelado in so blazno frajersko čivkali. Kaj ti povem, imeli so svoje besede, samo bolj glasne so bile. Dokler je bil most z vetrom in reko spodaj, je bila vojska mirna, še za čelado se ni ničkaj prijela. Ko pa je bil most zadaj, je huda vojska znorela. Najprej se je eno sekundo tresla, da je vse tisto črno železje ropotalo po nji in je orožje cvililo v tečajih kot v kakšni delavnici. Potem se je vrgla ob tla in začela nabijati s težkimi mašincami navzgor, da je vse grmelo in je bilo vse nebo ena sama krogla žareča in takšna. Vrabci so še zmeraj imeli svoje besede in so kar vzneseno frfotali okrog strahovito ogromnih in naglih krogel. To je trajalo in trajalo. Potem se je vojska izstreljala ali kaj. Kaj ti povem, popustila je težko in črno orožje na zemlji ležati, da se je le-to žalostno in nič železno ukrivilo navzdol in samo še malo pokašljevalo. Potem je vsa nepregledna vojska v odtočnih jarkih na robu cestišča nabrala 7 kratkih bilk in je pričela tepsti vrabec kar po perju, po perutih in drugih letečih organih. Zraven je kričala: To pa ne, o, tako pa že ne. Tako se nismo zmenili. Če že ste, bi morali koj doli pasti kot hruške doli padajo. Vrabci so strašno cvilili od bolečin in so trpeli, da se je trpljenje bolj razlegalo kot grmenje orožja malo poprej, ki pa je zdaj na črni zemlji samo še jamralo. Tako je trajalo in trajalo, da so ubogi ptiči zmeraj bolj trpeli in je bila vojska v železni opremi tudi že vsa zmučena in sragasta. Kaj ti povem, potem se je zgodil čudež. Kot da bi prišlo kakšno ostro znamenje ali kakšen nevidni ukaz tam od zgoraj ali kje od strani, se je vse to trpljenje presekalo in se je začela vojska blazno frajersko objemati z natepenimi ptiči, ki so jim zdaj tekle solze veselja, kesanja in drugih sončnih čustev, da je bilo vse v mavricah. Vojska se je potem spet uredila v takšen vojaški red in je zbrano korakala naprej. Spredaj je hodil velik vojak s sedmimi zvezdicami na vsakem ramenu in je bil najbolj podoben enemu gospodu iz Ljubljane, katerega sliko vidim včasih v časopisu. Šele za njim je s polovico zvezdic hodil oni drugi gospod, ki lepo govori po televiziji. Tako sem tudi zvedela, da je vse v redu in da ni nobene tuje vojske. Kaj ti pravim, ti me sploh ne poslušaš!
Prav res. Oče sliši samo malo. Vsak dan sproti mora brati, kaj je pisal časnik Gorenjec natanko pred 70 leti. In bere. Od besede do besede:
»SAMOSTOJNI KMETJE v kranjski in škofjeloški okolici niso ničkaj veseli kandidature dr. Brejca, katerega sploh ne poznajo. Čuje se, da bodo nekateri volili le dosedanjega deželnega glavarja Otona pl. Detelo. Začela pa se tudi agitacija proti dr. Brejcu za Henrika barona Lazzarinija, graščaka v Smledniku. Baron Lazzarini je plemenit značaj, uzorni kmetovalec in delaven mož. Boljšega poslanca bi si kmetje ne mogli izbrati.«
