Sonce se je s prsti dotaknilo kamnitega stopnišča – in v senci zgodnjega jutra zasejalo čudež lahkonoge radosti.
V temo zamaknjenosti spomina pršijo prameni pozabe, kakor tekoči balzam zalivajo celico ur krvavenja.
S prebujeno dušo se vzpenjam po stopnicah. Na hodnike dospem. Hodniki pojo pod igrivimi koraki.
Slepeča svetloba je vstala do oken visokih. Lahno upognjena je razprostrla svoj praznični jantarni plašč; za glorijo njegovih plapolajočih trakov plamenijo obrazi mimoidočih. – Poveličani, cvetoči ...
