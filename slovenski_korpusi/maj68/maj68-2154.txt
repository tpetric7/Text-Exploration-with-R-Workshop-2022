Jaz pa vem za krvaveče srce, jaz pa vem za ljubezen, jaz pa bom zelo skromno vložil svoje majhne silice prav v prav najbolj zapiškurjeno mehko in toplo besedo, da nam bo lepo.
I
Bila samo ena … norih ljubezni.
In glej, kaj se je izcimilo iz tega:
Kopni sneg. Jug piha. Luže po cestah.
Sivi dnevi.
Kamra, zaprta, brez okna, brezlika.
One čase pa hodil okoli in taval in blodil in kopnel s snegom in dihal jug in imel tople čase blizu za hrbtom.
Vsi so topli časi.
Posedal na kolodvoru in se delal, da potuješ. Celo to. Nič posebnega, izrazitega morda.
Rdečilo na zvezkih za šolske naloge. Grozni tipi, kako se pajdašil z njimi, mislil, da bodo dali življenje, če bo sila. Narkoman, potepuh, huligan. tudi udbovec. Sveče kradel in si krasil z njimi sobo, barvne sličice nalepil po stenah, tovore knjig navlekel skup, bolehal za neozdravljivo ljubeznijo imaginarico, spat prihajal skozi okno, zjutraj skoz okno odhajal, veter je pihal, pisal ljubezenske pesmi, lazil po knjižnicah, učil se ruski, učil se drsanja, česa pa se priučil? noči prejokal, klel mater in očeta in mislil na samomor (saj res, tudi!), ves dan zgruženo in strto španciral po promenadi, okoli oči imel kolobarje, pod pazduho zigmund frojd uvod u psihoanalizu, na nogah pa škorenjce z visoko peto, dajal se babnicam, kolikor jim je le pasalo, puščal se otipavati pederastom, na rdeče si barval lase s kolor šamponom, po obrazu bil brezupno mozoljast, da bil od tega ves bolan in hodil v kozmetične salone, se teniral in pudral vsakih pet minut, doma, v šoli, v javnih straniščih, zanalašč stradal po cele tedne, zanalašč pil mleko, zanalašč v celih 24 urah le za kako urico zadremal v kakšni kleti ali pa gostilni ali cerkvi, zanalašč si dal izdreti zdrav zob, sredi besnenja najhujše zime odpotoval na morje (o morje!), po odprtem čolnaril le ako je bil vihar in mraz dovolj peklenski, stopil na vlak brez denarja in brez misli, da so na prvi postaji postavili dol in potem ure in ure pešačil, saj ne, kam, a vedno se znova našel prav tam, kjer pričel. Tudi tisti dnevi.
II
Izjavljam, da vem, da nisem umetnik. V meni ni čisto nič umetniškega, zelo hvala. Ampak zanalašč se bom šel umetnika žive dni, ja, prav tistega blesavega z dolgo frizuro, pozneje mogoče še z brki. S tem toliko na znanje, da vam bom na grbi.
Življenje ni nobena lučka, da bi kar tako – vššš – ugasnilo; življenje je besna navada, ki se upira vsakim slabostim telesa.
Popoldan sem šel v knjižnico. Povsod je bila pomlad, mrzla, mrtva pomlad, malo je spet dišalo po mrtvih. Zvečer sem odšel iz knjižnice, bila je spet pomlad, siva, ihtava čarovnica z napetimi lici in brez srca, visoka kot kak asketski mladenič, ki nosi v sebi neizmerne količine smrti, toga kot kip delu, borbi ali svobodi – nekam kvišku in naprej zagnana; nekaj je mrzlega kot kamenje, nekaj je plahega kot premražen tiček, nekaj je blestavega in tihotnega, ti deček sloki ti, ti še ne veš, kako bi te jaz ugriznil.
III
Vi z vašimi blesavimi solženicini in takimi, zdaj vidite, kam pelje ta blesavi pes svoja kolica? Vi pizde vam materine. Vsi ste kompletno blesavi, ko mislite, da je stalin naredil kaj štetnega in škode, ko je iztrebil par njih blesavih, zakaj vedi, tudi tebe bi bil, ako bi bil bil čas. Vi mislite, da je meni žal kakšnega zamorca ali pa juda ali pa kitajčka ali kakšnega slovenca. Vi mislite, da jaz jugoslavije ne bi prodal za tri kovače. Vi sploh malo preveč mislite, zato pa je tako, da sem danes hotel dvigniti krvavih stotrideset jurjev, a sem jih lahko samo umazanih stopetnajst, ker se krvavemu denarju odtegne davek za naše uspehe v vesolju. Verjetno ste bili prepričani, da bom pritekel na našo vrlo milico, potem ko so me stari huligani za hec brcnili v trebuh, da sem potem pet dni sral strjeno kri. Ne. Jaz imam rad neko gospo, to mi zadostuje, nji sem se potožil.
Potem iz dneva v dan ti težki udarci; ko bi se mogel braniti tako, da ne bi česa rušil, uničeval. Kar bi storil, podrl bi. Kdaj se ne smeš braniti, veš. Ali bi lahko v tej vetrovni in mrzli in suhi pomladi stopil in hodil in šel? Jaz tega ne. Vzeti udarce, kazati lice, uho. Šel sem po bregu in bilo je mraz, da sem si obraz zavil v šal, a bilo je kar mraz, svetlikalo se je, nikogar nikjer, temna okna, in elektrarne so proizvajale električno zadevo, da so luči po napeljavi kar same gorele, da se je tam stekal potok v reko in je bilo, da je tedaj reka za potok kvantitetnejša (!) in sem stopil v lužo, a bila je le skorja ledu, ki je zahreščala, da je bila le reka voda, le reka elektrika, le veter reka in luna in hlapi in večni dušikov krog v naravi in kako sem jokal.
