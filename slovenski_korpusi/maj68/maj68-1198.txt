Ljudje so bolj proti nebu, če sediš, vsi ljudje imajo ogromen popek. Daj mi grozd v popek in ga pregrizni. Lezi, posipaj me s peskom.
Začuti na svojem telesu tisoč človeških dlani, polivaj se z vodo kot vrtnica, potem migaj z glavo ves začuden, o, jutro!
Jahaj na konju, lezi na konju, reci konju, da boš hodil z njim vzporedno, razjahaj ga in hodi z njim vzporedno.
V tebi kljuva ena sreča, muca vlažna, jaz grem not in ven, not in ven.
Blake in kompanija so šli v Švico in delili petnajst lepih človeških teles. Ampak nič niso napisali, barabe, nesmrtnost jih je poklicala nazaj na delo.
Pihni dušo v kovter in imaš kovter za ženo. Historična vrednost fuka so take male opice. Vragi tulijo.
Bogve, če kobilice slišijo črička? Moje listanje Brehma ni bilo nikdar usmerjeno v jetra, ušesa živali, ampak v poglavje, kako se fukajo sloni. Vedno me je zanimala ekspanzija in imperializem vsega živega. Ušesa? Vem, notranje, zunanje, srednje, slišimo skozi njih. Maruški se bodo povesili mešički zaradi vseh teh izdatkov z uhani in bo umrla s povešenimi mešički za kazen. Ampak pomemben organ je veselje do življenja. Vse ostalo so sfumature.
kapra tabu zlega dneva ristanec hip
geni navajajo lom broch (.) nevada
tiri gredo v zrak črički gredo v kranj
