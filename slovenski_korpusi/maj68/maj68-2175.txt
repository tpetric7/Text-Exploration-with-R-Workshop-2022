Cirkus. Danes je zvečer in ni prostora. Pravzaprav ga je vedno bilo bolj malo. Oziramo se naokrog, mleko teče. Pa ni hudo, le danes je zvečer. Nikoli, nikoli nisem rekel tega. Niti ne bom. Le žalosten sem, prelesten v svojem veselju.
Nekako zgubljen se obračam okoli in iščem. Ponujajo mi iz vseh mest. Pa nočem. Nekako ne zaupam jim. Vsi so tako.
Bi moral tu biti zooom, pa ne bo. Le zadovoljni bomo in malo pijani. Vse je tako lepo, prenovljeno, na novo prebarvano. Le moja, rekel bi, duša gleda na vse to tako mirno. Ali pa se ji to samo zdi.
Bi moral biti tu zoom, pa ne bo. Ga piše tov. Vidmar v Delu, za „maše“, bi rekli. Veseli me, ko starčki delajo. Lepo in vredno. Da se ne bi kakšna svinja notri usrala. Pa jim dajo kajlo v rit in sami postore zgodovino.
Sicer mi je že na vrhu glave – vedno moram začeti s tem Vidmarjem. Pa kaj ko on začne.
Dajmo, fantje, začeti mi. Tona bo prvi, potem pa vsi mi pridrvimo. Bo hec, vam pravim. Ne smemo manjkati.
Drugače nam je lepo. Teta pride, stric gre. Ne gresta skupaj. Pa se imata drugače rada.
Bi moral biti tu zoom, pa ne bo. Sem letal okoli kot nor, pa ni bilo. Pa tudi tako je dobro, sem vedno trdil. Le da je nacija zadovoljna, potem je politika lahka stvar in jaša zlobec cuclja. Saj nima drugega dela. Pa tudi nam ni hudo.
Ampak obljubim vam pa lahko vraga-pa-pol. Vem za odlične stvari. In jih bom zrihtal, da bo veselje. Saj to je vedno; danes ti, jutri jaz, pojutrišnjem pa najbrž Mariča, če ne bo splavila.
Gledam tale papir, barabe mu nekaj primešajo, da je tako bel, saj to ni mogoče, da bi nekaj bilo tako belo dandanašnji, ko so vsi tako pokvarjeni.
Bi moral tu biti zoom, pa ne bo. Bo drugič, saj se nam ne mudi. Pa četudi bi se nam, kaj nam to pomaga?!
