osebe:
Prvi vojščak
Drugi vojščak
Glasnik
Perice: prva, druga, tretja, četrta, peta, šesta;
Pastir
Zarotovavka
Pastirjeva mati
Možje: prvi, drugi, tretji, četrti, peti, - - - kot glasovi iz ljudstva
Ženska kot ženski glas iz ljudstva
Pastirji: prvi, drugi, tretji;
Kralj
Mlado dekle - - - Vesna
Pastirji, ljudstvo, vojščaki
I. DEJANJE
(Ravnina. Na sredi vodnjak, na levi lipa. V ozadju gore.)
(Tema je. Vojščaka na nočni straži korakata sem in tja)
1. vojščak: Kaj misliš?
2. vojščak: Ali svet spi, ali svet bedi, varuje svojo moč?
1. vojščak: Morda ga tlači mora?
2. vojščak: Vzroka ni. Namena ni. Kraj je čist. Mir je čist. Noč prazna, oljnata tema.
1. vojščak: Svet je kamena ptica med zemljo in soncem, kjer ima čas jeklene jezike.
2. vojščak: Straža mi sije z obraza.
1. vojščak: Do kam, do kod? Viteške poti k resnici ni!
2. vojščak: To je prazna dalja v temi.
1. vojščak: Do kam? Do kod? Svet se zagrinja v zlat papir za zavijanje gorenja. Do kam? Do kod?
2. vojščak: V črno meriš, v črno greš. Na nož si prihajaš, blizu k sebi prispeš pa ne veš, kam si namenjen! Morda v Eldorado? Daljni, skalni Eldorado?
1. vojščak: Morda pa v tisto pesem s Severa?
(pojoče): Kamen pod vodo kakor ogrlica čez tvoje prsi sveti v dušo lačnih ognjev …
2. vojščak: V svojih nedrih se ne prehraniš.
1. vojščak: Saj nič ne zahtevam.
2. vojščak: Prepadi imajo tipalke. Kam si namenjen?
1. vojščak: Nič ne terjam.
2. vojščak: Jaz … ne. Ne. Že davno, kar me je zapustil pes, potlej še lastni mir.
1. vojščak: A jaz? Glej, luna prividno stenje v temi z menoj Le ena pot je, ena pot le, da si s seboj.
2. vojščak: Mogočna gora v temi.
1. vojščak: Riba sna … Kipeče morsko telo.
2. vojščak: Breznogo telo, brezzobi pes.
1. vojščak: Skok v dalj misel bliže od bližnje!
2. vojščak: Zlomljenih kril!
1. vojščak: Stekla pomlad brez oken, brez vrat, a budna zenica. Tema nima sten:
lahko iščeš, lahko dihaš, izpraznjeno; vseeno slutiš zenico, ki je nasproti brez oken, brez vrat. Slišiš, skozi noč kriči brez glasu brez besed preži kakor stoumni, stooki pajek daleč stran od svojih mrež.
Kdo izceja tanke niti? Nihče ne ve, nihče ne ve!
2. vojščak: Kdo le bi našel pot k mrzlemu jugu?
1. vojščak: Človek deroča voda, človek osedlan konj.
2. vojščak: Sen ne razpihuje budnosti.
1. vojščak: Ob žetvi mesečine: Ne - - - potlej tenko, jekleno telo.
(2. vojščak zastane in s pogledom sledi onega)
2. vojščak: Zlato tele nisi zlati bik še manj
Razdraženo orodje morda, ker v čelu ti mlin kopitlja po vetru.
Vprašljiv je ščip. Vprašljive so oči. Vprašljiv je glas. Vprašljive so roke, so noge.
1. vojščak: Zatorej?
2. vojščak: Človek, človeček …
Da in ne? Ne in da?
(Prvi vojščak odskoči, seka s sabljo pred seboj)
1. vojščak: Ding – dong – ding – dong - - - Ozemljen mesečnik na zemljo hiti!
Dong - dong - dong - - Budne straže luna sije, kladvo bije dolge, pozne ure že - -
Pa čakajo ga te osti!
2. vojščak: Da. Bolj Kajn, bolj Abel.
Nebo jasno. Zvezde večne. Navidezni mir na razbitem obrazu.
1. vojščak: He-he-he-he- glasovi iz jalovega roga … Pa sem te, ljubica daljna, z resnico teme! Prazna vreča je sreča opoteča iz tisoč srepih nitk …
(spet maha s sabljo)
ding- dong- ding- dong - - - Tehtanje lepih besed - - - majhen jezdec, božji volek: tu pa je mrak, tu pa je zrak. Tu pa je svet.
2. vojščak: Noč nagnjena na pot. Tam v preddverju kroga pesmi brez barve, misli brez zvena
1. vojščak: Umolkni - - - pa boš slišal Odpri oči - - - še onkraj vidiš svet v rumenih povojih, v zelenih goltancih:
nič s kruhom zaužito nič z vinom zalito,
vse s kruhom zaužito vse z vinom zalito.
V zelenih goltancih se ziblje gugalnik vase zvit ob ognju sanja sanje o prebavi.
(iz dalje bitje ure)
2. vojščak: Kateri ogenj igra v sanjah, da si ljudje uspavajo duše: vid v telesu, glas v telesu, kri v telesu?
1. vojščak: V praznem svitu zlahka ponaredi nebo kovinska svetilka na hribu - - slepo oko …
2. vojščak: Truden je ta čas.
1. vojščak: Slepo oko pogleduje poznano, neslišano, ječé od nekje - - človek s senco, kjer moraš preiskati svet.
2. vojščak: Glas bivališča … glas poti … Kako se rodi misel pod napuščem?
1. vojščak: Kaj misliš?
2. vojščak: Prisluškujem.
1. vojščak: Kaj slišiš?
2. vojščak: Gledam.
1. vojščak: Kaj vidiš?
2. vojščak: Mislim.
1. vojščak: Kaj misliš?
2. vojščak: Iščem.
1. vojščak: Kaj iščeš?
2. vojščak: Gibi zorijo.
1. vojščak: Kaj si našel?
2. vojščak: Razkrivam.
1. vojščak: Kaj razkrivaš?
2. vojščak: Nit skozi temo, brez konca brez kraja.
1. vojščak: Kakšno obilje! Kakšne smeri? Kakšne namere?
2. vojščak: Tudi nič.
1. vojščak: Kakšen glad! Katera možnost?
2. vojščak: KJE SE PRIČNE PITJE REK?
1. vojščak: Zemlja mi je priča. Nebo mi je priča. Tema mi je priča.
2. vojščak: Na poti vetra smo brez krivde.
(Dani se. Zdrzneta se in se preže obračata)
2. vojščak: Zasopli koraki, koraki, ki nosijo besede na ustih. Neukročeni tek, da bi se razodel pomen neučakanih To bo …
1. vojščak: To je glasnik!
Glasnik (od daleč): Novo, novo, novo! Novo vas prebudi, okobali, obremeni! Novo, novejše, najnovejše! Novo vas doleti, novejše vas pretehta, najnovejše vas prehiti! Novo, novo! Svet prevrača in usodo!
(ljudje se zbirajo, glasnik se povzpne na vodnjak in zabobna)
Čujte, ki ste že pravkar tu in tisti, ki boste še pravkar prihiteli iz budnih domov med prvim in drugim korakom, gluhi biseri iz školjke koščene, s spečih polj krajne vrti čakajoče dneva s častitih gora, visokih kot slepilo!
1. glas iz ljudstva: Slišite! Slišite … Ta kraj, izravnan v drncu stopal, se je dvigoval v gore, in s čela so mu tekle biserne vode … Neverjetno!
2. glas iz ljudstva: Imena tako podobna našim.
3. glas iz ljudstva: Neutešljivo poželenje!
1. glas iz ljudstva: Neverjetno Zdaj so gamsove steze …
Ta kamen tu, ta prah, ki zaradi nas nori v sebi in poka, da nam razpoka gloda oči …
Neverjetno!
2. glas iz ljudstva: Neverjetno? Legende pač, ki nosijo nebo, a resnice tu ne bo. Obzorje je izlizano do smrti.
Glasnik: Čujte, kar naroča kralj, zaradi stvari, ki so se izrodile - - Kar naroča za vse živeče na ravnini, od tam, kjer vam čas prebode hrbet, do tja, kjer se čas, ki odkriva in zakriva nič, steka v krušno pot!
Možje naj orjejo globoko, ko je daljši dan najdaljši, naj sejejo obilo tudi, ko se dan obesi!
1. vojščak: A nihče naj ne visi na svoji niti, naj ne misli onkraj možnosti!
Tu razum ureja vse!
4. glas iz ljudstva: Polja, polja … vse stvari kot MORAŠ, molitev, kletev, izpraznjeno ožilje, kakor ogenj slana volja!
Zelen zor mi sije iz oči, ko ženem privide na pašo.
Polja, polja … Vse pasti so budne - - vsakdantoča je moja volja!
Glasnik: Naj rastejo ure brez vrzeli!
2. glas iz ljudstva: Neogibno, neogibno: mravlje in bogovi v urečeni prsti!
Glasnik: Možje naj hodijo na vojsko, ko je čas!
Glas iz ljudstva: Orel ima kremplje, jelen ima rogé, poleti nič, pozimi nič ne dremlje pa ne ve, ne kod, ne kam naj misel gre !
vojščak: Gorje, kdor gre skozi ogenj v sebi, kjer se čas usuje brez plena, brez blagrov!
Glas iz ljudstva: To je … to je … Puška poči, eden pade.
Glasnik: Za zdaj
Zavest je krog, ne pot naprej, zavetje ne, ne pest, ker bodo vsi spregledani, ugasnjeni, razen teh, ki že živijo nujnost na dvoru.
2. glas iz ljudstva: Ti prižigaš ogenj, jaz pa ti pokažem plamen prašne, posekane nogé in spomenik, ki ni noben vik in krik!
1. glas iz ljudstva: Kdo naj h komu v brezno gre?
2. glas iz ljudstva: Moral bi …
Glasnik: Možje naj se bijejo do diha pred poslednjim kakor je v navadi dneva!
1. vojščak: A šele potem mislite na plen, na ujede, na sitost storjenega, na glad smrti in sploh na blaženost usojenih kupčij!
Glasnik (zabobna): Žene žene naj ohranjajo čistost dòma in potešitev lačnega telesa kakršen je pač potek v krogu zvezdnih znamenj brez oddiha
in predvsem naj čisto čistijo oblačila, ki napravljajo človeka čistega pred bližnjim
čas dobojevan, smeri sveta!
1. vojščak: To vam prežene obseden glas!
Glasnik: Te besede sporoča Vsem iz dane mu besede v stiski ne, ne v obilju
nalaga njihov pomen!
Ni ukaz, a je neizpodbitno!
Kdor se bo pehal od teme do teme kakor dnevu, kakor kralju drago
ta ne bo okusil in ne spoznal nobene mòre, padcev časa, ne svojega gladu, ne gladu nasploh.
2. vojščak: Včasih le kot sen praznino s popustom v vseh legah od včeraj do jutri, dokler bo čas na okopih - - seveda ne bolj, ne dlje.
Glasnik: Gorje, kdor ne bo živel, gladek razum, drobec v utripu ravnine, vsem na očeh
izmerjen kot pelod prsti, upognjen, hvaleč, trpeč, molčeč, znoječ v odmerjenem namenu pod podboji
in sploh v razdalji, ki jo terja zvezdni voz:
TA BO DALEČ IN BO VSE DLJE OD NAS, SVOJ JECAR IN JETNIK NA DNU TEME,
podivjano, neznano bitje sredi zledenelih mrež, volčja gora brez noči, brez prediha, samogoltno raznesena.
1. vojščak: Zavetje mu bodo hude ure, ko mu pridemo na rame na praznični izlet: po suhih prsih hopla-hop, čez drn in strn urejeni galop, prastopinje.
2. vojščak: V očeh mu bomo spletli mreže. In kralj mu bo gorak.
(Glasnik odhaja. Ljudstvo se razhaja)
Glasnik (vse bolj od daleč): Novo, novo, novo! Novo vas prebudi! Novo vas doleti! Novejše! Najnovejše vas prehiti!
1. glas iz ljudstva: Kričal je kakor davna gora! V očeh me je skelelo ves ta čas, v žilah mi je sikalo ves čas nekaj bodečega, sopečega neizhojenega. Zdaj je tu in ne preide, ne poide!
Težke peruti me spreletajo, da ne vem za pot.
3. glas iz ljudstva: Slišal sem, Zdaj le prikimam, tukaj, od prsti proti nebu.
4. glas iz ljudstva: Beseda je pritekla, beseda se je izrekla ostra je, rezava in kot večno marsikaj pomenov; a iztek pomena da ni dan razkrila, kakšen vrh, kakšno zrno zapustila, ko je odtekla še pred zasoplim tekačem.
V meni je tiha izravnava od čela do peta - - - ničesar ni spremenila, nič razbila, vse razbila.
5. glas iz ljudstva: Tudi do moje sklede je pritekel krik - - a nepripravljen sem - - tako hitra pot, še hitrejša od vetrovih cesta.
Slišal sem, videl: kruh še naprej diši, v vseh očeh sem pristal potán. Žena me gleda z mrtvim glasom.
Ženski glas iz ljudstva : Izgubljeni potovec, brez misli, brez brašna, noge klecnjene v večer: Ti je rekla? Ti pravi zdaj?
5. glas iz ljudstva: Nič ni rekla, nič ne pravi, še trzne ne, ne s telesom, ne z dušo.
Ženski glas iz ljudstva: To je pomenilo, to pomeni.
5. glas iz ljudstva: Nič. In vino se naprej hladi v senci.
1. glas iz ljudstva: O, kakšen zor!
3. glas iz ljudstva: O, kakšno jutro!
Ženski glas iz ljudstva : Brez prehodov brez mostov. Takšno jutro.
4. glas iz ljudstva: O, kakšen dan! O, kakšen dan!
Ženski glas iz ljudstva: Takšen dan: vsak čas bo tema, hladna, režeča tema in svet se poleže v vseh steblih.
Hladna tema nad našo mizo!
1. glas iz ljudstva: Mrzle roke nad našo mizo! Miza brezkrvna postava doma.
Kje bomo misli govorili?
3. glas iz ljudstva: Nad našo mizo … zemlja okrogla, molitev tiha, misel stonoga - - - Kje pa je prostor za kakšno stopinjo?
5. glas iz ljudstva: Saj to je obstalo,
jasno postalo v čelu, na dlani: da mize ni, da mize ni! Ali morda, da je možnost, da je v svojih prastarih nogah, kjer črvi v žilah pojó o pohodu. o zmagoslavju in še o mnogih možnostih, ki odlašajo namerjen udarec:
Vse je prav, vse prav - - - zemlja okrogla, kajne, da živimo, strela in grom - - - in zor in jutro in dan.
(zastor)
II. Dejanje
1. prizor
(Ob vodnjaku perejo perice)
Perice: Neogibna pot si, od večno rojena za poslej, iz zemlja, z neba, utečena v volčjih časih, časih kamna, nenadni cilj naših vračajočih se stopinj s početjem od včeraj za danes, od danes za jutri - - - Neukročene vedé prinašajoče čistost na dnu, reka neutešljiva, usoda vseh nenehnih krajev v izvirih napolnjenih, v izvirih izpraznjenih,
od gora do morja
upornih pedi, žilavih jader v tolmunih, ki požro moč neugnanih tokov, kjer se smisli zvedrijo v globini, da jih ni na dnu ob vrnitvi na gladini le gobasta pena, ki jo nosiš od nas.
Kakor vprašljivost dne!
V kaj rastemo, koliko smo vredne, česa smo vredne - - - ves čas zavedajoč se, da nismo vredne tvojega temnega miru, tvojega nenasitnega namena, tvoje neizgovorjene besede OČIŠČEVANJA?
(Od strani se prikažeta vojščaka)
1. vojščak: Mir je zdaj v teh krajih, kjer sleherni hip na hip preti. Orli ne nosijo ničesar več v krempljih, le kot vešče še lebdijo, ker so izmerjene vse možne poti.
2. vojščak: Zahvaljujoč divjemu dnevu, zahvaljujoč nenehnemu početju peric, brezkrilih ptic!
(odideta)
Perice: V kamnu je obala bežečega dne, skozi kamen so kaplje požete, v školjki bežeče noči najdemo vonj posledic v žilah, cvet betona, smrt v očeh, novorojeno gobavost na rokah, nemoč v nogah, zahojen hip v koži, kjer gnezdi svet in se razširja v jalovih lojnicah.
(Od druge strani se spet prikažeta vojščaka in izgineta)
Perice: Od zatajevanja spraskane stene, od umiranja neutešljive, bele, sprane, zgnetene, ograjeni prostori, ujeti koraki. Strehe na nebu zemlje.
Kleti nobene, nobenega zavetja le sprožene pasti v dušnem kotu kakor v temi prisotna ostrina, dozorela zadajajoč nedoločne bolečine, v neslutni bližini, prinašajoč stisko.
Okna so zastrta: podnevi, ko je svet onkraj, ponoči, ko je tema tokraj. Tenka, bela lupina - - nepreklicne roke, ki trgajo popkovino med svetom in zenico - - lupina, očiščena poželenja, očiščena misli in tipanja, očiščena rok in nujnosti izpranih poskusov, očiščena možnosti biti onkraj lupine, ki sveti samomorilsko belino.
NEODLOŽLJIVE NUJNOSTI OČIŠČENJA KAKOR NESKONČNA POT
(čez oder pride pastir v rožnati obleki)
Pastir: Rezki dnevi v naostrenih mrežah časa, biserni kamen brez nog naokrog med prvo in naslednjo nepremičnico gladu.
Moje oči - - vzhodno oko, zahodno oko, sežgani ekvator ob selitvi prahu, praznih rok, streli v izgnanstvu.
In slednji čas raste čas kot gobe v vročici, ki preži vrh zvonke prsti.
Zemlja je brez barve. Nebo brez glasu. Le besede brez kraja smrti. Takšen kraj. Takšen čas.
Kam vendar grem in ni nobene poti?
Kam vendar padam in ni nobenega dna?
Kam ste se utopili, kam ste izhlapeli, močni in znojni kakor zemlja?
V katero brezno ste se razlili skozi noč, brez glasu, brez sledu?
Ne slišim vas več. Ne vidim vas več. Ne slutim vas več.
Ptice votlo udarjajo ob tla. Goli kamni silijo skozi molk proti nebu.
Mrzla luč se razliva. Brezčutno telo stopa v človeka.
Trave so stebla nad zemljo. Potoki so v zemlji vode izsušene.
(oprezaje nadaljuje pot)
Perice: Tiho misel kljuje na tesnem, na suhem, v čelu; kot pes se vrača vedno pred ista vrata, ki so nepredušno sphana v odprtino med podboji, da ni duha ne sluha o žarku razpoke, o času med dihom in naslednjim dihom,
zakaj vrata so čista,
očiščena trkanja, očiščena odzivov, očiščena poželenja v obsegu sten, očiščena možnosti viseti na vratih v obstanku smisla, kakor poslednji smisel vrat.
Pastir (se vrne): Ograde ograjene, črede nobene, na zeleni trati molk srepi.
Piščali izpiskane ob povračajočih ognjih, nobenih volkov, ležečih na hrbtu v nepričakovanem kolobarju noči - - z iskanjem umika zavezane oči, na kačjem kamnu izsanjane sanje prepuščenih v prvem, v zadnjem goltu jutra pred golim početjem.
Prazna je izlizana pot. V rezkih razpokah ni videti nobenih oči, ni čutiti, ni slutiti pa vendar ZDAJ poteka.
Kje ste za kdaj? Zakaj za koga?
Meseni stebri rastejo iz strahu, meseni stebri nosijo grozo. Kostenijo, okostenijo! Samonasičeni! Nosijo meso, nosijo glad, nosijo žejo!
Kje ste? Kot da ni nikogar od včeraj, od svita do jutra!
Izgubljam vid, izgubljam čelo, izgubljam telo!
Kje naj še iščem, iskanja brez prestanka? Tukaj se blizu konča, brez odloga.
V prosojnih luknjah mravljišč - - praznina, brez diha, brez besede v grlu se glasijo glaseče glasilke sredi podganjih hodnikov.
Kje se biješ kakšen gib za pregib, vendar kakšen, kakšna misel onstran kruha?
Perice: Reka nanaša zeleni prah, v zelenem prahu nas jemlje vrag!
Bogovi prihajajo nasproti in te izučijo v odpuščanju in te izurijo v popuščanju, z glasom legend.
A že smo tu perice, ki peremo, črn trn ti izderemo, izperemo telesca v krvi.
Zakaj še tod dlje so vojščaki v imenu vsega, v neznanem, nepomembnem imenu se vojščaki hihitajo, dobrovoljni, praznih glav znoja v iskrečih poslih, kjer življenje odštevajo mikroskopsko in ne prizanašajo dobičkom, hihitavci, pod obleko iz jekla, pod srajco navad bivanja v čredi, pod brazgotino nepozabnih letin, že davno prestradane kašče,
v imenu. svojega kopja, svojih škornjev, svojih medalj ti zabodejo čas v kožo, v žile, v dušo, še v ostanke razuma - - groznico ognja.
(sklonjene perejo dalje)
A že smo tu perice, ki peremo, peremo. še ostanke razuma izperemo.
1. perica (se zravna): Dovolj! Čas je za pot proti lastnemu domu! Dan se izteka v zenit; nekaj umazanije je odteklo skozi roke, nekaj se je dopolnilo v neslutnem. Ura je željna soočenja! Nasvidenje!
(Tri perice odidejo, noseč vrče na glavah)
Tri perice: Svet-- žilavi čolni nikdar pristanka, zaseganje neobljudenih onstran stene teme, pričakujoč še bolj dvignjena jadra v zenicah; pa je le nenehni sen o kosu kruha, o mnogih rojstvih v naši podobi.
Početje peric brezkrilih ptic oh reki na veter, ki razpihuje ogenj,
ob volčjem vodnjaku, zroče v globino, ki nima sodnega konca, ki nima sodnega kraja,
zakaj včasih je reka poplavna, neobhodno čas oploditve, včasih je večerni topot v naročju mesečnih slov
in potlej čakamo, da se nasiti, da obzorje spet vstane od ognjišča, da v zagozdenem dnevu spet misel zabahlja iz prvobitnosti: golih ramen, sproščenih dojk, belih stopal, mednožje pred grlom besede, ki preži skoz ogenj v čakanju, da prestopa brezbarvnost, da bo pred očmi, da bo v vsakem drobcu utripa, da je v vsakem odzvenu besede - - -
a spet le curek volčje reke, obale spletene iz peska, požirajoče izpolnitev; težke veke niča, ki prinašajo spanec brez belih senc.
(Perice se dvignejo z vrči, v tem pride pastir)
Pastir: Kje si, sonce? Kje si, noseč svetlobo v prsih svetlobe, noseč toploto v popku toplote? Kje mleko poti, ki dojiš ogenj pod mojim stopalom in zemljo, ki ne ohranja mojih stopinj? Kje si, kamen nad zemljo, ki je više pod nebom kot moja misel?
(Truden omahne. Perice stojijo v ozadju)
Moje noge se udirajo brez upora segajo roké, misel sega v izpraznjen dan,
kakor da ni nobenega sveta, da ni nobenih korenin v nobeni bližini zemlje, da ni nobenega stebla v meni, da me ni nobenega, nič …
kakor da je le nevidni iztek selitve na nebu.
Perice (iz ozadja): Pojdimo! Čas je za pot proti lastnemu domu. Nekaj se je dopolnilo v neslutnem. Ura je željna soočenja! Pojdimo!
Pastir: Neprebudni … neprebudni v sivem mrazu, neprebudni v obilju ob setvi … neprebudni, Neprebudni zasopli dnevi v ognjenem diru vsega …
v popku zemlje kamen brez izhoda!
(zastor)
2. prizor
1. vojščak: Vroče niti miru spletajo mrežo popoldneva. Še ptice z medlim krikom odlašajo gibe svojih kril. Zapozneli mušji drget v vse bolj daljnih krogih neslišnega premirja. V premrlih kotih visi dremavica.
Nisem še bil bitke v teh mirnih urah brez namena, nisem še stal pri večernih vratih budnosti nasproti, osedlanim stvarem, vzdigujoč samega sebe, iz blata, iz mislečih glav, snujočih zasede zoper jeklo, zoper moj korak prostran.
(z druge strani pride zamišljen drugi vojščak)
1. vojščak: O, glej ga, glej! Jaz o golobu, vrabec pa v roke! Kod si hodil, kod si bil? Pod večer si vedno bled, Prozoren kakor bi te iz groba vzdignil!
2. vojščak: Moja pot … moja pot je propadla pot: na véčer v moj korak zevne jutro, zjutraj se z zglavja dvigne tema. Čas brez barve! Ob vsakem času léta se izkaže ped usode: z netopirji divjam skoz noč do svita slepe sove.
Sam sebi ne morem kaj!
1. vojščak: Sam si mož jeklen, ostra volja, težek meč! Sluh vedomcev, sekaj jate netopirjev in ukleni oko sove!
2. vojščak: Te vročice se ne otreseš sam. Te praznine, ko nastopi zima - - Sam nikdar - - ker zmaga voljo, zmaga vid, vsak gib naprej, nazaj, vsak hip na vsakem kraju. To je lačna konica, ki ne odmre po poslednjem vbodu, kajti vse globlje se zabada, razteguje in ostri!
1. vojščak: To vendar …
2. vojščak: Ne sam, ne zlomiš je sam, brez človeka, ki te spregleda - - človeka!
1. vojščak: Rad storim zate. Samo kako? To je misel v mrtvem kotu, kar ščit dopušča nemoči, kar kopje zgreši!
2. vojščak: Vsak sušen hip mi je misel na vratu, vrv, spletena iz jedkega sna - - dih mi zadrgne, korak zlomi in pokosi telo,
da moram proč, v dalj, kjer so goré, kjer tečejo biserne vode, pozabljajoč prah, ki ga odnašajo.
Moram - - - do kamna iz kamenih dob, ki je v meni, iz praznih krajev drob, kakor koren v stenah krvnih sob.
Tam je dob, v dobu kameni zob, okrog zobá v ognjenem diru kolobari zverinjak v nagibu časa, breme sveta - - jelen, medved, lev, rojeni v enem hipu, povrženi v risu sence trhlega drevesa, ki nosi sočno letorasel. A onstran kroga, v žilni dalji žejno brezno, nepristopen jelen, od umiranja izbuljenih oči v pogonu - - to sem jaz - - ki ga moram z zrelo mislijo zadeti trikrat: v zeleno misel, v progasto oko, v hitrobežne noge.
Moram mu izpiti kri, moram mu sneti kožo! Medveda nasaditi z njegovimi rogmi, da se mi vrne vid in kri za čas potem, za sopenje brez prediha, ko ostaneva sama z levom v pogonu dni, drug drugemu prinašajoč smrt pred jeklena vrata za izravnavo hudih ur.
Smisel je letorasel. Bistvo je drevo, ki prehrani tudi trhle veje.
1. vojščak: Kako se je zgodilo?
2. vojščak: Tako. V goro gledaš, v nebo hočeš. Svet pa vrh obrne, človeka prevrne, na glavo ga obrne v globel, stopala obrne v globel. Ne vem: kaj je zdaj čas, vrti na kraju cest, kaj konica? Kaj je?
Sam sebi ne morem kaj!
1. vojščak: Trikrat zasede, trikrat ZOPER, zoper jeklo, zoper korak, zoper sebe … Prozoren kot iz groba v dan poslan … To je vse. Budnost zapira oči! Ne … ne sme … Ne … NE!
(perici prideta in začneta prati; vojščaka se potuhneta ob strani; pastir)
Pastir: Kaj počneta perici, ko že dan pozni v večer? Večer je soparna zver.
2. perica: Početje peric potočnih rakovic - - je čiščenje, oklepanje možnosti, ki ima ribje oko, ki ima ribjo kožo.
1. perica: Nujnost grize! Ne izbira časa, ne izbira kraja. Oblačila dne razgrne in grize! Na prsih so oprana v znoju, okrog vratu načeta od soli, ne od včeraj, ne za jutri prepotena, izlizana od krvavega potu stvari.
Pastir: In vaju ne spreleta groza, ko se svet ugreza v neznan golt teme? Svet je propadla hiša!
1. perica: Ribje oko utriplje!
2. perica: Ribja koža je čista, ribja koža je prosojna. Ribi lahko gledaš v srce.
Pastir: Jaz ne verjamem. Stvari iztrgajo vsako misel, še lastno jedro pojedo.
Pride deževno razdobje, ki zbira oblake in ptice za kaplje, ki bodo topile vse gnile oblike, ki zdaj hlinijo trdnost in terjajo čas. - - Prepričan sem.
Pojem zeleno pesem o zelenem popku zemlje in razprti možnosti. Na zemlji stojim nepreklicno, zemlja stoji v meni, brez umika je zelena pesem: Treba bo verjeti maternici kakor bogu, treba bo sprostiti seme! Treba bo roditi. Treba bo rasti. Treba bo spregledati potomce smisla, pesem zeleno o zeleni kašči, ki ne pozna brezimnih sejavcev - - zelenega prahu.
(počasi odide, z zanesenim korakom)
pesem zeleno o zeleni kašči, o zelenem popku zemlje in razprti cvetnici.
1. vojščak: Kdo je? Od kod je? Kaj misli, kaj govori? Kam meri, kam kani, kam gre?
1. perica: Njegove noge so same. Njegove roke so same. Njegovo čelo je vroče.
2. perica: Njegova misel je prah sredi cest, je svetloba sredi zvezd.
2. vojščak: To je pastir. Telo uporno kot skovir, čuječe oko, čuječa misel, jedka zavest. To je pastir.
1. vojščak: Neverjetno! To je pastir!
(prvi vojščak odhiti, drugi gre počasi v drugo smer; ostale perice)
Perice (novodošle): Na poti sem so stvari v drugačni legi kot na poti tja. Žile so suhe v izteku dneva.
(v krogu posedejo)
4. perica: Čelo votlo nabrekne.
1. perica: Prsi otrpnejo, pričakujoč, mleko okameni pričakujoč …
2. perica: To je vonj sence, to je mir prahu.
6. perica: Čas nemočno ščuva čas. Svet raste zemlji čez teme.
Perice : Zemlja spi, nebo cvrka v mračnih curkih, neprizanesljivo žari večer, kakor iskavci skoz noč zveni beseda, oteta molku in veščemu spanju. Misel, ki sproži misel, besedo, ki da besedo, perica, ki perici razkrije oči!
1. perica: Skozi zenice vdirajo roke, ki vodijo čas v blaznem pogonu Za njimi ostajajo brezna z ostrimi robovi in ga zabadajo v nepopustljivo ravnino, in vrel dim vre iz njih. Kdaj pa kdaj priteče mleko čez oči in čez prsi, da se izgubijo v mehki, tekoči steni, toda znova se izvijejo s prirojeno obliko. Mlečni čas obvisi na konicah v lebdeči kaplji. V navalu priteče kri po žilah, da se telesa napno. S konice odpade kaplja in ostrina zevne. Znova in znova kakor neskončna pot. Preselila sem se v konice, skozi katere izteka znoj in tako se prežiram za kance teme dalje.
2. perica: V trenutkih izčrpanja obesimo oblačila drugo ob drugo in si otresemo kovinska jedra z obrazov.
Le navidezno odhajamo iz prijema ogromnih kovinskih pesti.
3. perica: Iz kovinskih drobcev izbrskamo videz sonca in trkamo na vrata. Svetloba neopazno kaplja skozi odprtino v steni. Molče sedemo k mizi. Klepsidra nenehno meri utrip časa. Obred se konča z nemo molitvijo: vsakdo potežka nasičeno drobovje in se z ognjenim pogledom zazre v svoje roke - - Zahvaljujemo neskončna slana polja!
4. perica : Iz nas se rodijo otroci.
Naše roke obstanejo v stiski resničnosti - - v sušnem hipu hočemo streti lastno sodbo - - roke pritisnejo na drobna telesa, pozabljajoč materinstvo, pozabljajoč očetovstvo. Mlad čas se upre in se razgubi čez prag.
Izpraznjen vid mu sledi in zaseže vsako stopinjo.
5. perica: Dogorelih teles upademo v spanje. Zamrlo dihanje je prisotnost na medlih obrežjih.
Spet smo upognjeni nad vročično ploščadjo in udarjamo v žilava jedra, s telesom in dušo. Manjši in manjši se ustavljamo v nenasitnem pogonu. V predahih iščemo prijeme, da bi se popolneje sprijeli s snovjo. Od vzhoda dne do zahoda noči, čas drsi skozi čelo, skozi prsi in ropa, ropa žive kraje, ki se potno dvigajo v slepilu svetlobe, kjer znova izgubijo tla pod nogami in nebo nad glavo v sklenjenem krogu nezadostnega.
6. perica : Večer pade med nas s hropečimi stopinjami ujede. Sanje so jalove. V zavest vdere curek krvi, slepe oči se splazijo čez lebdeča tla. Nenehen tir prebode snovi in pritiska na prsi z znamenjem omračitve.
Tuleči glasovi hušknejo kvišku iz zemlje, iz kamna, tuleči glasovi strmoglavijo s soparnih oblakov nad glavo. Kriki se nemo spopadajo, da ječanje raztrešči noč, upogne kožo, kosti stisne z bolečo težnostjo.
In pritekajo nasičena deževja, iz zemlje, iz kamna, z oblakov, tok proti toku, da ječanje raztrešči konec noči.
Mrtvi nadaljujejo svojo pot. Živi nadaljujejo svojo pot.
Perice: Izpraznjeni se postavljamo na noge. Vrtimo se v popku nerazložljivega kroga, okrog svojih čeljusti, kakor brezosno vrtenje.
4. perica: Telesa so oči, ki srkajo.
2. perica: Čeri se ostrijo.
Perice: Vojščaki vojskujejo. Zemlja se upira kruhu. Ogenj požiga žile. Svet se naseljuje in izgublja obliko.
Tema je.
1. perica: In vendar ostaja v telesu neizčrpni smisel neizčrpne smrtnosti!
2. perica: Nikdar - - - dovolj zemlje in zraka, nikdar ni dovolj vode in časa, dovolj sonca in stiske. Breme nikdar ne dotraja.
5. perica: Tema je.
4. perica: Gluha in slepa tema.
3. perica: Tema je srepi golt.
Perice: Čas je za pot proti lastnemu domu.
(zastor)
3. prizor
(Zarotovavka ob kupu polen; v desnem kotu sedi pastir na kamnu)
Zarotovavka: Vrata jutra se odpirajo na stežaj duha.
Šepeti lastovk nad potmi, ki prinašajo zemlji medene dneve, dneve hrepenečih selitev zvezd. Rodovitnost vre v zenicah prsti! Takole vonja v izdihu zven doječne besede, odzvanja zven bregov, utopljenih v neukročeni rasti.
Sen prestaja v teh urah, niti zavesti se iztekajo iz zavetij na telesu in duši.
Brašno poide daleč od cilja, v mednožju resničnosti in resnice, ki sta vse dalj vsaksebi.
Lastovke z belim dnom ugašajo krila. Brez pristanka se naselijo pod napuščem v neznanem kraju leta. V gnezdih bedijo, kljune odpirajo čakajoč smiselne zore.
Že čutim prihod luči, ki se vrača med vročične stene.
Sonce je točka, ki se razširja, pregoreva obod, dalje požira!
Čas napoči, čas se upogne! Zdaj moram prižgati ogenj!
(prižge ogenj)
Med stenjem in goriščem - - kot dan je, o bitva vroča!
Pastir: Ptice so glasovi rasti, hrepeneča stebla pomladi v letu za soncem, z rano pesmijo v kljunih gnezdijo nad čeljustjo vsakega dneva.
Zarotovavka: Ogenj, v ranem svitu brez duhá, ptič pepelnih kril v ponikalnici obzorja, breztelesnost, ki dobiva obliko kraja in namena.
Z golimi stopali preskakujoč z néba na nebo ravnine, brez vrha svojih v vetrovem pohodu, na prašni poti rumenega konja, odteklega prebujanja kopit in hrbtov,
neutešljivo goltajoč v goltu stvari ki ti praznijo sredico brezna z bližino vstopanj in prestopanj na prostoru, ki ga namaka čas in jedke kaplje žveplenih rok, z nesmiselnim plenom nespečih plemen plamenov iz večnega kraja.
Pastir: Moja gora je gola; le čuječa zemlja, le bojevana na mnogih poteh. Poti so neukročene.
Zarotovavka: Ogenj sveta!
Pastir (sam zase): Misel je ogenj sveta. Misel znojna, hoteč svetlobo, Misel znojna, hoteč zla; misel ogenj sveta, ko bije mraz na vrata, ko čas cedi svoj videz v propadle hiše iz prsti.
Misel v kamnu, misel v grgrajoči glavi, misel iz ranega kratra - - - smrtno ranjeno jutro, iz nog in oči zublji prežeči na vsako iver spoznanja, na iver razklane glave, plodeče pot v čelu sveta, misel brez vrha, brez dna!
Zarotovavka: Plamen obrača svoje krogle.
Ogenj, ti nisi potnik iz ledene dobe, ko vstajajo obale v diru jeklenih peres.
Mleko v dojkah si, beli prsti v mlečni zori, kjer nevzdržno tiščimo v divjini.
Živi pesek si kleplje hude kose, goba sveta bo pila mrtve rose!
Prva jasnost jutranjih poti ni nastanek bregov, ampak je nedohojevan pomen v kratrih časa: KAM ITI IN KAKO DOITI bistvo biti?
Spričo te vednosti, kakšen ozek hip, kakšen potek, kakšen upor, kakšno trajanje v krogu, kakšen konec, kakšno odpuščanje razsežnosti, kakšen pristanek!
Kako izgubljena pot upa in obupa v mislih in početju!
(poklekne k ognju; zapre oči; pastir se ji približa za hrbtom;)
Pastir: Starka, zakaj poklekaš na pragu navsezgodaj, motreč svit v stiski?
Zarotovavka: Ogenj! Ogenj govori!
Pastir: Zakaj to jutro spet, kot vsako jutro, je na tešče ožina ognja, ožina časa, v očesu?
Zarotovavka: Govori čez kamen, ki sem ga naznojila! Ogenj!
(začudeno): Še prej, ko je sonce stopilo na svojo pot?
Pastir: Ne, ne ogenj! V ognju se zasiplje vsaka brazda. Ne, ne, jaz sem!
Zarotovavka: Kje? Kod? Si? Ali si? Ogenj govori!
Pastir: Starka, zakaj blodiš svoj čas?
Jasno je, kam meri vsak čas. Besede so izrezane, listi so obrnjeni v spominu, s sovjim glasom se oglašajo številke dnevov neizpolnjenih bitk.
In kazalo večno vodi nazaj!
Zarotovavka: Ognjeni ptič, nevzdržni kljun, z nožem mi strga kožo in kosti!
Tako se staplja moja letina, tako vsaka izgori v prah med kamni.
Zakaj jaz? Zakaj ti? Mladec, ti blodiš svoj čas, svet puhlice in v zemljo zažrtih pasti. Zakaj jaz? Zakaj ti?
Pastir: Možnosti so na mladi strani dneva.
Zarotovavka: Ogenj, ogenj govori!
Kaos je do neba prsti!
Pastir (jo stresa): Slišiš! Odpri oči! Tod sem, ne v ognju. Bitje iz krvi in duha. Brez imena.
Zarotovavka: Kakšen glas, neznan glas, nepričakovan iz votline, ki zori! V svetlobi žareč obraz!
Takega človeka ni.
Pastir: Kaj svet izteka mimo tebe?
Zarotovavka: Da. Ne. Ne vem.
Izžeta klokotam v svoji koži in stražim svoj poslednji hip.
Pastir: Gledam te. Prašno se usiplješ. Zakaj hodiš še na pot?
Zarotovavka: Hip nikoli ne dozori. Kača klopotača s kamenim pogledom ogenj prižge in umiri!
Pastir: Tu je tvoje telo, tu je tvoje oko. A kje so tvoje stopinje?
Zarotovavka : V ognjenih zenicah so bile pa ne vem, zakaj jih ni.
Vrhovi so se razkropili, neslutni jezdeci obračajo smeri vsak dan.
Ne vem: odkod, čigav je ta kraj, ta dan ali kaj.
Plodovi so le blodeči vrvohodci.
Pastir: Jaz živim tokraj njih.
Zarotovavka: A ti? Ti tiplješ pred seboj. Ti tiplješ zemljo in tehtaš nebo. Seveda, mlad si, bistrovid.
Pa sta nespemenljiva kakor resničnost okrog tvojih kosti!
Ti ju hočeš znova premeriti in preiskati s svojim prahom.
Prehode in zavetja pričakuješ!
Ti hočeš znova razgrebsti brazde z brezzobimi rokami. Hočeš! Svoj prostor izgrebsti iz ognjenega žrela, iz čeljusti snovi!
Pastir: To je pravica časa!
Zarotovavka: Ničesar ni v tvojih žilah, da bi oporekal: to je znojni plod.
Plodovi so le blodeči vrvohodci! Ti to veš.
Pastir: V teh dneh je kipenje. Kljubovanje v dvignjenih jadrih. V teh dneh sem jaz!
Zarotovavka: Kipenje čuješ pod seboj, v sebi, nad seboj?
Ne zmoreš mu odtisniti smiselni krog svojega časa!
Gledaš? Vidiš? Misliš? Kljub temu se jalovo prevesiš iz dneva v dan.
Pastir: Hočem živeti … Dan ima senilne veke, slepa gorečnost lačnih stvari je v rojstvu in smrti.
Verjamem krvi, ki čista brizga pod kožo.
Z jasnim hipom na plečih grem na pot v vse smeri …
Zarotovavka: Hočeš! Hočeš! Vsi hočemo! Danost je v dnevu, neizprosna golota. Malokdo zmore! Potem že, je tema. Jalova večernica.
Le poglej goro! Glej! Dviga se, vrh preidi! Zdaj si ti vrh! Kje pa je brezno? Neogibnost! Z dnevom preide skozi vrh, višje bo kot vrh! V tebi. Le poglej goro! Jutri bo višje ko danes. Jutri bo izravnava v tvojih očeh.
Pastir: Ne. To je moj kraj. Ne. To je moj čas.
Zarotovavka: Ne, ne, ne verjameš si več, da je to tvoj kraj. Ne upaš več na orla, sokola, na zlatoroga, ne upaš več tačas, strmeč v izpraznjene stene!
Ne spoznaš več svoje smeri skozi meglena pristanišča v gore. Le svoj vid še imaš - - le za seboj hodiš, ko iščeš in misliš, da je, kar imaš, da je svet.
Pastir: Pred menoj je svet, nepreklicno okrog mene; v meni je, kot ga hočem, da ni prediha v ostrem dnevu, da ni premora v enakonočju, zaradi dejanj, ki se ne spajajo v dejanjih, zaradi barv, ki se ne zlivajo v sozvočje zaradi trpljenja v neznatni nepopustljivi urečenosti ognja, ki vodi zračne zastave.
Moja pot je pot za soncem, ki je brez dna!
Razkrivanje samega sebe v vseh očeh samih sebe tukaj.
Zato je dan razsežnost v prvobitnosti.
Moja ljubezen je zeleno zglavje.
Zarotovavka: Misliš - - - pa ne domisliš.
V prvem krogu se ta svet otrese kakor jesenska krošnja plodov in potem nisi daleč od drevesa, ki s črvivim lubjem terja le trdo kožo tvojih pečka, ker si v tveganju blizu pokopan.
Glej, jaz sem znotraj votla in zunaj posledica kamna.
Pastir: Moja ljubezen je zeleno zglavje.
Zarotovavka (sede k ognju): Slepa jutra med nama v znamenju setve, ko vstajaš v svetlobi kakor neprizanesljiva tesnoba zemlje.
Pastir: Vse dlje sva vsaksebi kot korenine in cvet, kot videz in svet.
Zarotovavka: Ne slutim tvojih ujed nad vrelim čelom, ki se razliva v ravnino kakor poslednje zrno človeškega bistva, ki dolbe plasti lastnega debla.
Ta jutra med nama, ki dobivajo vid v nenasitni prosojnosti človeških prsi. Jutra na brezbrežju obstanka.
Vse manj zmagujem molk. Čas me moči, kaplje izjedajo vse od tega
in ne slutim več svojih korakov pred seboj.
Pastir: A zakaj se še vračaš, prižigaš ogenj v praznino sna? Kot ujeda gledaš predse.
Zarotovavka: Ogenj stražim vsako jutro na ta dan, ta dan na dolga leta. Misel sveta! Znova pa je megla pred menoj.
Z nami je nepreklicno, le kar je večno bremena.
A kaj bo prvič znova, kaj poslednjič nikdar - - ne vem! Brezum me straži.
Ogenj stražim, misel sveta ob rojstvu dneva, ko zemlja dobiva sokove. Vesnin dan je - - po noči praznih zvezd, oploditve lačen svit.
Pastir: Čas setve. Vedre možnosti ob prihodu slepila! Sicer od večno enaka semena potaknjena v budno prst. Zamrli drobir potem do žetve!
Zarotovavka: Prihaja sončni mesec setve, ko bomo opustili bitke obrazov in se vrnili na polja, kjer bodo brazde ječale in se vrnili k čredam, ki bodo blejale rodovitnost.
Nihče ne bo pomnil svojega lebdenja, svojega obraza, svojih krvavih rok, ki bodo streha nad glavo, ki bodo kruh in pijača, čas prediha in pomiritve, urečenih v zavojevanju snovi. Na pragu bo misel stala v mirnih urah izravnave s posejanim vrhom.
Pastir: Setev! Kakšna setev! Urečeno oko za ped pedi! Kakšna setev! Vendar kakšna setev? Kje?
Setev, ki prerašča beton in železo, setev, ki ne umira brez konca v svojem bistvu, setev, ki ni privid za semena izgnanega sonca!
Setev, ki sežiga svoj molk v temi sveta, setev, ki ne ostaja le stroj v pogonu snovi ob smrti duha!
(zarotovavka se odmika): Slišiš! Slišiš! Setev, setev! To hočem, neukročeno zraščen s svojo rastjo, razdejan v lačnem prostoru, dasi neštetokrat rojen z ognjeno močjo, kakor krik na pragu dneva, ki je razsežnost v prvobitnosti.
(Zarotovavka odide; pastir kriči): Setev! Slišiš! Resnično setev! Moja ljubezen je zeleno zglavje!
(Perice pridejo z vrči na glavah)
Perice: Jutro je rezko kot glas Minotavra v gorah. V lačnem drncu vstajajo poti. S prozornega svita se orli zasajajo v prst. Samomorilsko padajo kot gluhi kamni in kljujejo večno danost s pretrganim krikom. V zemeljskih krogih se dvigajo kremplji na obzorje, noseč nenasitnost, pripravljajoč se za naslednji udarec, pripravljajoč se za naslednji padec.
To je dan, ko nam žile zavro, ko se zemlja prebuja za setev in oploditev semena.
(od daleč glasnikov glas): Novo! Novo! Novo!
Perice: Za hip se misel odlepi od zemlje kot brezkrila ptica, ker se neslutne korenine razpenjajo v nas.
Glasnik: Novo! Novo! Novo! (zabobna) Zberite se ljudje ravnine! Ta dan, ta hip prihaja kralj med vas!
(ljudje se zbirajo) Novo! Novejše! Najnovejše! (bobna, odhiti kričeč)
Kralj (pride z vojščaki): Slišite ljudje! Vzrok poti je čas setve! Ljudje! Lačni in žejni človečnosti, bodite žejni milosti prsti, ki je resničnost znojnega kruha!
Ta čas, ta dan je zemlja spet rodovitna, dasi v ogradah časa, kjer smo lačni, žejni, goli, v prhkih oblikah svojega videza, izgnani iz sebe, brezdomci v koži svoje moči,
a tu ta začetek v koncu, a tu, ta dan, ko je zemlja spet rodovitna!
Glasovi iz ljudstva: Živela zemlja! Živel dan rodovit! Dan na dan, čez dan, živela zemlja! Živel kralj!
Kralj: Zemlja je blagor, dasi ste prilepljeni, brez glasu in hrbtenice, v prah in ogenj sveta. ki je nespremenljiv v zavetju jutra, zakaj nedorasli ste in ne zmorete odriniti topi, niti ubežati izgnani, niti izmuzniti se ne zmorete skozi njegove stene, ker tu je dan, ko je zemlja spet rodovitna za sok, za ogrodje, za slepilo izlizanih dni! Blagrovana možnost, ki prihajaš obsorej!
Glasovi iz ljudstva: Živela zemlja rodna! Blagrovana možnost! Preklete stene sveta! Za sok, za ogrodje! Živela zemlja!
Kralj: Gorje, kdor ne najde te možnosti! Dvakrat gorje, kdor se bo nasitil brez slasti, kdor se bo odžejal v svojih vodáh, trikrat gorje, kdor se bo slekel do golote civilizacije, ki je naša beseda, namen, ob rojstvu in smrti!
Posebno v teh dneh, ko hlepijo zareze, ko je zemlja spet rodovitna!
(Kričanje ljudstva; h kralju pristopi prvi vojščak)
1. vojščak: Morda sem v nepravem času …
Kralj: Govori! Govori vojščak, zvesto čuječ na okopu reda! Kaj hočeš razjasniti?
1. vojščak: Na okopu reda … Hočem reči … Na kratko … Povedati moram, da se dan čudno razpleta v stvareh na ravnini.
Kralj: Hočeš reči, da dan ne odteka po premišljeni strugi?
Kaj ni pot ostra? Ostra budnost terja vse!
1. vojščak: Da. Gladina se je gibala ves dan v normali.
Le pod večer se je v tolmunu namesto spanja razgibal tok v neznano, razpel jadra in zdaj jadra, kljujoč v gladino z belino svojih jader. Tisti pastir: širokopleč, vročega čela, kot goreč, neupogljiv pelikan! Z mečastim kljunom hodi okrog, sopečih besed, kakor da ga kolje ozračje. Ne drži se čred s čelom v gladini, izpolnjujoč svoje bistvo - - z drugimi pastirji misli in pohaja s sanjami vroče vere.
Zeleno pesem poje, o zelenem popku zemlje in razprti cvetnici.
Kaj to pomeni; sonce skozi siv dež, dež, pa ni dvorezen nož?
Kralj: Morda pa sam zbiraš nevihtni dan?
In tisto tam so le lahke nogé, konjič bel, hrupen let čez stranpoti!
1. vojščak: Ne. Ne.
Imam lisjakovo oko, imam krtov sluh. Budna straža - - redka žrtev!
(na drugi strani odra govori pastir med ljudstvom)
Pastir: Koščeni jezdeci na zemlji, v dnevu, ko je zemlja spet rodna. Kakšna hvala! Kakšni blagri! Koščeni jezdeci jezdijo nesmisel - - svoj pomen belih pen okrog ust, okrog oči.
Glasovi iz ljudstva: Bele pene! Zakaj? Trpljenje okrog ust, okrog oči! Menda ne? Prazne vene! Zakaj? Daj mir, pastir, umolkni, daj!
Pastir: Vsak svojo ženo ugrabi iz plemena zore za nejasne igre dejanj - - za slep hip dobi obliko vetrov glas, poln steblovega mleka, ki odgnije v prazen praznik sončnih kapelj.
Glasovi iz ljudstva: Ničesar ne slutimo, pa čakamo pričakujoč! Zakaj? Jezdeci z ostrimi kopiti so pokončevavci! Ne čutimo jih! Rodna zemlja bo spremenila dni!
Pastir: Izropane so lege na obodu zemlje, sežgan je sončni koren. Z odprtimi očmi, zaprti čez in čez, jezdimo navzgor!
A kdaj nam bo pomlad razprla kožo?
Svet nas zastira z dnom. Ognji so se nagnetli pod zvezde, nad nas, kjer pota vodijo k soncu.
Mleko pomena, je iztek bremena - - Rožnati trakovi priklepajo čas v prazni legi.
Glasovi iz ljudstva: Zakaj tako? S čigavo pravico, s kakšno močjo? Zdaj je, nič ne slutimo, pa čakamo, ker bo napočil znojen dan. Rodna zemlja bo spremenila dni!
Kralj (sam zase): Zavest!
Konjič bel - - ima kopita in oči!Hrupen let čez stranpoti - - je k cilju naravnan!
(vojščakom): Zgrabite ga! Zgrabite: za oči, za jezik, za roke, za noge, tipalke duha!
Spodkopljite mu telo, požrite mu misli! Izsušite mu čelo, iztočite mu besedo! Izžgite mu pričakovanje kril - - to prikrito moč življa, ki ga obseda, kot da mu je znana pot brez konca in kraja skoz nas!
(vojščaki lovijo pastirja)
Uženite ga vendar v jalov rog pod goro, pod tem kamenim breznom - - to stvarjenje zadušljivo, tu ni prostora zanj!
Glasovi iz ljudstva: Molči pastir! Molči! Spusti se v dir za kožo, za zmago! Zdrvite vojščaki! Zgrabite vojščaki, da bo mir! Molči pastir! Beži! Živel dan! Nad poljem, nad brazdo! Živela zemlja, ki se prebujaš za trmasto žetev!
Kralj: Zakopljemo ga, živega v žarek - - pa bo videl, pa bo spoznal pot med nami, pred nami, iz naših žrtev!
(privedejo pastirja)
Žrec presit, opit, razdira mir in ureditev danega!
Pastir: V prsti se tepem, glad sem in znoj,
s čelom in goloto, s steblom v niču, s potjo v ognju,
na zemlji brez sveta, v času brez potrditve, na svetu brez dna, na dnu brez krvi, ki je pomen,
zakaj čas me upogiblje, čas me razteza, možnost me sproži!
Pastirji (iz ozadja): Jaguar! Jaguar!
Kralj: Odvedite ga!
Pastirji: Pustite ga! Pustite! Dan na dan ozki krogi sveta, ki ožijo obod!
Kralj: Odvedite ga! Vzrok je dozorel!
(pastirji vpijejo)
Pastir: V stiski iztekam. navzdol pred prihodnjim!
Pastirji: Jaguar v krošnji sonca! Jaguarji v gnezdih sonca!
(Nemir, prerivanje; odpeljejo pastirja, ostale pomirijo z izdrtimi meči)
Kralj: Pomislite vendar! Spreglejte vendar!
Temo smo zasegli. Temo smo naselili. V temo smo sejali. Ves čas sejavci sonca!
Tema ni več tema …
Glasovi iz ljudstva: Ni več tema! Živel dan! Živel! Ni tema!
Pastirji; Naj bi … nebi … naj ne … je bi …
Kralj: Ni tema - - za nas, ki vidimo svoj red!
Zasegli smo prostor, pristali na čas!
Razširili smo meje, od hipa do hipa rastemo!
Kaj ne čutite miru, miru spokojnega, miru znojnega - - od stene do stene se širi, tudi skozi stene in nam ne popusti utrip!
Glasovi iz ljudstva: Da! Živel dan! Da! Zemlja rodna! Da! Živel kralj!
Kralj: Tiha so rojstva. Otroci rastejo v pripravljeno med nami, postavljajo se na noge, skozi nas spregledajo po edini poti: v čela nam zro, glasove razbirajo. misli nabirajo za obloženo mizo.
Napravljamo jih, rodimo jih, ljubimo jih!
Glasovi iz ljudstva: Da! Da! Ljubimo! Rodimo! Da! Ljubimo! Živel! Živel! Ljubimo, rodimo! Živel!
Kralj: Tihe so smrti sredi hipa, sredi korakov so odprte rane, boleče, s časom izprane.
A utečeni red jih zapolni, red celi rane, red izpere solze!
Dan ima tisoč poti, pot ima tisoč dolžnosti, dolžnost ima tisoč pomenov, pomen ima tisoč besed, beseda ima tisoč glasov, Vsak glas ima tisoč vzrokov smisla, ker smo drug drugemu v očeh!
Vse usmerja isti namen, tisoč pomenov poti, da smo, ko nas terja možnost za naprej, za izpolnitev reda … …
Pastirji (iz ozadja): Oj, ho-o-j! Kateri dan, katera zmaga? To ni sok, ki nam vrača vero med prvo in poslednjo sončno uro!
(vojščaki gredo med ljudstvo.)
Kralj: da nas ni, ko terja red, da molčimo za vrati, da spimo brez odziva dalje, zaprtih oči, zaprtih ust, zaprtih oken
za pot k plodu, ki ga hočemo, ki ga dosegamo, ker smo pristali.
Malo izpolnitev je to. Ena potrditev, drobir pristankov!
(navdušenje ljudstva): Prav gotovo! Živel dan! Za to! Da! Zagotovo! Živel kralj!
Kralj: A spet tu nepričakovano, useka rana iz teme, potem, ko smo pomirili vse duhove …
Pastirji: Stopi v črno prst zelenih stopinj - - naberi si trav, naberi si smisla zorečega zdaj! Kda-a-a-j ! Hitimo, hitimo za seboj!
2. vojščak: Ta mladec tu?
Kralj: Ta mladec, da, ta žrec, ki ima konjča belega, misel prikrito v topih očeh. Orle povsod pod svojo kožo.
Preveč neba, premalo poti, ki jih terjamo sicer od sebe, da se tema pretaka kot je potrebno, da smo siti, da smo odžejani kot je potrebno, da smo spoštovani in čaščeni kot je potrebno.
Pastirja: Svet, svet, svet - - - kamen zapletenih mrež!
Glasovi iz ljudstva: Živeli, živeli! Kot je potrebno! Živeli!
1. vojščak: Mir! Tišina!
Pastirja: Kame-E-en, mre-E-ež!
Kralj: da si svetimo v temi, ki nam ni v breme, ampak v danost.
Pastirja: Kje si, sonce?
1. vojščak: Pomislite … žrec! Nad vsem znojem in še višje kot naš znoj, sluti sonce! Čuti ga od daleč: sonce, od zgoraj navzdol: sonce
in misli, da smo spodaj nekje, spodaj v devetem peklu, morda še globlje, si misli, vse dlje od sebe, še globlje - - v prahu!
Kralj: Prepričan je.
Verjame v slepih očeh, čuti, vidi, sliši, misli sonce - - svojega boga!
2. vojščak: In v sebi mu pripravlja pot med nas?
1. vojščak: Blaznost! Blaznivec!
Kralj: V čelo nam je segal, misli bral, pod roke nam je gledal, dejanja bral. po stopinjah se je tihotapil, namene bral:
Vse razbral, vse spoznal! V nič deval, v nič deval - - sonce le išče, ti lačni žarek sestradanec!
2. vojščak: Obsedena plitvina je skorja zdrobljena. Sipek studenec je urečeni drobir.
Kralj: Namesto med nami - - s svojim bogom. Namesto z nami - - s svojim bogom. Namesto v bitkah in obračunu - - s svojim bogom. Namesto v dolžnosti po zmagi - - s svojim bogom, namesto ob naših daritvah - - s svojim bogom,
namesto v našem trpljenju, namesto v našem čaščenju, da smo se pretolkli - - Vse in nič v nemár - - on s svojim bogom!
Glasovi iz ljudstva: To je blaznost! Nedopustno! In na ta dan, takšna blaznost! Nedopustno! Kakšen bes!
1. vojščak: Obsedenec-- redka žrtev, dobro žretje!
Sito je luknjičavo, nešteto možnosti seveda - - pa so železne roke, tokraj, onkraj budna straža:
Čista moka v kruh, otrobe v veter in na kup! Trdovratno zrno!
2. vojščak: Namesto na okopu reda - - on s svojim bogom? Namesto v blagrih reda - - s svojim bogom?
1. vojščak: Zgrabimo kopja - - malo smrti, pičel dan! In zdaj možnost za tehtno igro, kot za okopi je ta čas - - obsedenec za cilj konic!
Glasovi iz ljudstva: Kaj z njim? Kaj bo torej z njim?
1. vojščak: Kopja, kopja!
Glasovi iz ljudstva: Kam z njim? Kaj z njim? Kaj bo torej z njim?
(Gledajo kralja. Tišina, negibnost. Kralj počasi dvigne roko in jo spusti. Ljudstvo zavpije)
Glasovi iz ljudstva: Živel dan, ko je zemlja spet rodna! Živela zemlja! Orli letite! Budno stražite na višavah! Živeli! Živeli! Živeli!
(zastor)
4. prizor
(Zarotovavka ob ognju na levi, skoraj na rampi. Pastirji sedijo v krogu pod lipo.)
Pastirji: Ali kos poje v neprebujeni krošnji, veseleč se mladega vetra? V popotnem prahu škrjanec gostoli svojo pesem, se pomladi veseli, se pomladi veseli, ko luč po vodi plava, žareč v času suhega čakanja. Pomlad zlomi v zimi propadle stvari!
V zelenem gaju kamen poka, iz razpok silijo semena, v vlažnih strasteh prst drhti, se pomladi veseli, otopelo močvirje z blatnim dnom se pomladi veseli, z vetrom na prsih svoje kalužnice.
Pomlad zažge strasti v zemlji, tla pod nogami zastale rasti!
1. pastir: Že seme razkraja lupine! Možnost razpušča stiske kakor zmagano vojsko, ki jo bo veter vzel.
Upanje treska v moji glavi, da je misel požrešna ptica, ki terja prostor, ki hoče dalje, hoteč globine rečnega dna in sonca, sonca na nebu in sonca v koži in sonca v očeh in sonca v vseh žilah, v pritokih in dotokih, ki bijejo iz sna.
Kakšen svež zrak prebujanja! Kakšna radost ponovnega rojstva!
2. pastir: Ali so kaplje čiste v svetlečem ozračju, se koža sveti od znoja?
Potoki imajo očiščene duše, reke so noseče z bregovi.
V daljših dnevih vstajajo daljši kraji - - zelena ognjišča brez pepela!
3. pastir: Ob sončnem vzhodu rej in pir, slepeče veselje na poteh, zablodelih v zimi, a zdaj vračajočih se s prvo zvezdo rodovitnih šepetov.
1. pastir: Zeleno razdobje prihaja nasproti kakor povodenj ob času suše, kakor sad v prah na poti za soncem.
2. pastir: Slekel sem gnilo kožo. Pretočil sem temo na vrtoglavi poti. Zdaj sem človek v moči svoje ljubezni, ljubezen v moči svoje ploditve!
Pastirji: Pojemo zeleno pesem, o zeleni kašči; o zelenem popku zemlje in razprti možnosti!
Pesem zeleno o zelenem …
(utihnejo, ostrmijo: čez oder pride Vesna, v črni obleki, s spuščenimi lasmi)
Vesna: Skozi čas priteka rezka, neogibna smrt.
Vsaka zenica, vsak zven, vsak gib grozi …
Moje telo je prazno. Bridki čas! Oči vročice: vse odmaknjeno rokam, vse ugreznjeno pred nogami. Samo tema - - in pajki, ki predejo mreže, mreže, ki ujemajo rane in bolečine pričakovanja in že tudi pozabljanja pomladi - - možnosti, ki se konča s stisko. Svet, ki preži v jutru, se pomladi žalosti!
Bridki čas! Suhe oči, trudno telo, moje izpraznjeno telo, resničnost v korakih brez vida, brez tipa - - breme, težje od rojstva in smrti.
Kakšen dan! Strašna noč, kjer odkrivam zasopli shod svojih smrti na zelenih prtih.
Sama sem
v groznici svoje stiske, rojena kot danes, mrtva kot včeraj, spominjajoč se mnogih ujed za jutri.
1. pastir (stopi proti njej): Zakaj žalost, čemu odhajanje v dnevu, ki prinaša potešitev?
Vesna: Kaj mi je? Prazna sem v telesu, prazna v duši. Nič mi ni. Nič je, kadar pride zadnja noč. Le od kraja proč.
Fantič, le vstani mi! Oblekla bom črn gvant, saj to je bil moj fant, ki zdaj mrtev leži, mrtev. Ena zvezda sveti še.
1. pastir: Ostani z nami. Hodi z nami! Pojdi z nami, veseleč se prebujanja, veseleč se očiščenja, veseleč se sočne setve.
Vesna: Pomlad gre praznih rok naokrog!
2. pastir: Naša ljubezen je zeleno zglavje.
1. pastir: V rasti je odpuščanje. V soncu je potešitev.
Zemlja in nebo: izvir in človek. Svet je čist, ko pomlad obudi kri. Zato je smisel selitev iz zimovanja v stvareh.
3. pastir: Podneti svetlejši ogenj, starka!
(skoči k zarotovavki): Naj misel bedi proti zenici sonca!
1., 2, pastir: V kaplji se utopi gora, ki je brez poti iz svojih prsi in nazaj vanje.
Pastirji (zro v sonce): Izgovarjamo svojo rast! Izgovarjamo svojo ljubezen! Izgovarjamo svoj veliki čas!
(vojščaki se prežeče priplazijo in jih obkolijo)
1. pastir: Dan krikne svetlobo!
1. vojščak: Tema ni več tema za nas, ki vidimo svoj red!
(skočijo nad pastirje, ki so zdrenjani na sredini. Vname se boj. Zarotovavka kleči tesno ob ognju, ob strani stoji tudi 2. vojščak)
2. vojščak: To je ta rej na gori, ki jo jemljemo zemlji skozi pomladi in popje zelenega vrenja …
Pastirji: Jaguarji v krošnjah sonca …
2. vojščak: To je ta rej v raju brezumnih glasov in glasnikov
(nekaj pastirjev pade)
k odvzemu krvi v mladi svobodi …
(Vesna pade s krikom)
Pastirji: Jaguarji …
1. vojščak: Budna straža, dobro žretje!
(nekaj vojščakov pade)
2. vojščak: To je ta rej nepotešenih v soli in cilju …
1. in 2. pastir: Pesem zeleno … o zelenem … o razprti …
2. vojščak: V slednjem hipu smo spet veliki!
(V ozadju tema. Zarotovavka ob ognju v levem kotu, skoraj na rampi. Hrup se počasi poleže, nazadnje ječanje. Iz dalje bitje ure.)
Zarotovavka : Urokov je deset, jih ni deset …
misel ugaša v drobovju, ženske bodo luči nosile čez gluhe stopinje.
Onemogli junaki, raki, kleščmani v padcu teme.
Klešče kot žilav obseg - - - pa ne bo pomena zgrabiti se s titani.
Urokov je devet, jih ni deset …
Drob je preklet, ko iščeš bližnjega ob hudi uri ali ob zeleni zori.
Človek je zob, spodjeden snop, bob ob steno še naprej je bob, ne voda, ne krop - - Urečen pod zastavo!
Urokov je osem, jih ni devet …
ogenj prižiga obzorje, ogiba se usodnosti. Neogibno je pomanjkanje, ki preostaja za odrešenje ali preplah.
Urokov je sedem, jih ni osem …
sedem ponarejenih resnic - - pradomovanje brez pristanka kakor danes brezumnih žrtev na izpraznjenem nebu! In komaj smo na pol poti iz lupin!
Kaj se izcimi iz nedoraslih ran, ko mine ta poslednja noč?
Ptice gnezdijo v niču dokler da napoči zor!
Urokov je šest, jih ni šest …
Pljunem zdaj na plod! Za seme razglašam izid: narazen gredo oči, narazen gre spanje, narazen stražniki noči, prisluškovavci davnih zvezd!
Trd bo kruh, še trše čelo sredi plovbe. še trši kamen v zenicah in petah, ko popusti pritisk na okopu jutra!
Psi na preži so štrli kosti, zdaj vohajo zenit sred zelenih trat - - - o obstanek obstalih!
Prst treska z gromom med zbrane slepce in nič več navzočih dni za vse, ki jih jutro pokolje - -
rane pušča v ranah za prihodnjo tlako, ko boš spet pred steno v istih sragah, brez smrtne more drobir smrti, pest cveta, nič sadu - -
Dno pušča ostro možnost, neizbežnost situacij: začetek upora, smrt v navalu - - zemlja in nebo sred praznih zvezd, ko se prosojno osončje zabode rojstvu med oči.
Urokov je pet, jih ni šest … pot manj pomembna od sedmine, niso več štirje pri kartah za prevare na oltarju - -
Lačna sem vida! Žejna sem golih poti!
Urokov je pet, jih je manj v plodnem dnevu, ko je spočet tretji zaradi vzroka dveh, ki nista na začetku samo enega leva - - vzhodno oko, zahodno oko, južni sadeži odžejajo severni veter. Prah razkriva jalovo ljubezen z grmom, ki rodi medvedje hruške, in zimovanje preživi brez upa v dani legi,
a na pomlad je v goltu brezna vprašljiv ščip, vprašljiva dlan: V katerem grmu tiči svet - - ta nepreklicni - - V katerem soku, v katerem popju so prikrite možnosti spočenjanja?
Oster vid in sluh, glasnika na razumnem begu - - v kratkem letu sredi kamna kratka vest usode: seme tvoje, tvoja rast, plod v senci in žetev umerjena po koscih jutra!
(ogenj počasi pojema)
A komaj beseda razpre grlo proti kamnu rimske ceste, komaj naperi svoj pomen v strani neba - - že je zlomljen glas, njegov izvir izlizan in vonj ostrega znoja sežgan v vetrovi straži, ki poje o zmagah na sledeh krvi …
In je možnost dana, človek sit, kljub grmadi na zapečku dremlje in izgublja v snu posledic. Skozi okno blaznost seva v red prevaranih stvari, ki varujejo spanje …
A okno je nepreklicno odprto okno!
Le za hrbtom včasih, ko iz dneva smrti spregledajo oči, ki bolščijo v zelene žarke, vprežene med stene, kjer je skelet še vedno pri zavesti - - kakor zaseda prahu v loku žeje, rojenih v izgnanstvu …
In so neprešteti!
(Ogenj ugasne. Za hip popolna tema, potem se osvetli ozadje, kjer se zbirajo ljudje, vojščaki, perice, kralj; nastopi pastirjeva mati, ki objokuje sinovo smrt)
Pastirjeva mati: Jaz sem ga rodila, jaz sem ga povila, jaz sem ga dojila! Sem ga s tem ubila?
Misel gori, misel ugaša, spet gori - - smisla ni. Ptica kamenita sem, brez zrna je ta sušni hip. In bistvo je mrlič, odnesen skoz svetel dan, v jalov kamen zakopan.
Sem ga morda s tem povila? S prašnim svetom podojila?
O brezumna danost! Zdaj vidim svoj dan - - nepremičen je, gola kost, brez mesa in pomena biti most v prsti.
2. vojščak: Ona je daleč, ona je vse dlje od nas!
Pastirjeva mati: A glejte, spet grozi z neštetimi očmi! Smisel smrti ne umira, zemlja v krogih vrača zemljo. Rodovitnost vre iz kamene stiske!
1. vojščak: Drobir more, brez poti kamorkoli, zgolj objokovanje v padcu časa!
Kralj: Da.
Tu je bila, tu je ni, le telo še gori brez cilja v dani legi kakor žilav hip. Brezumni panj po izgubljeni bitki, ki ne sega več do nas. Tu je bila, tu je ni!
Umijmo molk za njo!
Pastirjeva mati: Spet grozi, spet grozi, a okopov ni. Nesmisel zasega zemljo in nebo, preostali vid je kot korak v poslednji KAM.
Vsakdan je žvepleno zrno, kjer raste glad, narašča brezno do sem in čez, se razgori, ugasne, še zdaj smrdi za neštetokrat …
Ravnina visi v mrežah, v ozarah je tema. In človek tu - - je slinast polž - - vse svoje nosi s seboj kakor prazno breme, ki se kopiči v kup na kup do zvezd in čez - - kup na kup! - -
Pod skorjo pa kaos v popku, vrh na dnu, dno pod dnom, brez vrha. Vsak dan je misel suha od zla.
Kralj: Dovolj, dovolj … Umolkni! Ne zini več pri vseh teh pričah! Brezupni panj!
Odvedite jo! Ženite, brž! Naj se ne vrača omračitev iz teme!
(jo zgrabijo, odvedejo)
Pastirjeva mati: O, jaz sem ga povila!
(od daleč)
Pot ga ni ubila!
Kdo? Kje? Zakaj?
Nedonošene so zmage, kralj!
Kralj: Molči! Ugasnite jo!
Izgine naj v najgloblje … Udarite … še naj bo pokošena, odvržena, kjer so stvari nepreštete pri zavesti kot kaleče osti, kjer ogenj z ognjem žgo v pepelnat tukajdan, v praznino na dnu dna!
Glasovi iz ljudstva: Kaleče osti! O, o, o!
Z ognjem žgo ! O, o, o !
Dno dna brez dna! O, o, o!
Kralj: A vi? Vi! Ne izdihavajte več jeklenega zraka, ki mu dan zlomi peruti, zakaj dejanje je težnost na živi poti, ki živi bremena! In zato praznine!
A utečeni red jih zapolni! Red celi rane.
1. vojščak (se vrne): V temi je, svoj jetnik!
Kralj: In mi? Umijmo si roke, ker brez porodnih krčev so tokovi teh dni!
Za poslej naj bo pozabljena ta žehta!
1. vojščak; Budna straža, redka žrtev - - dobro žretje!
Vse poti vodijo do spanja!
Kralj: Zdaj se vrnite tja, kjer ste obstali, ker dan ima nepotešljive stene!
Red celi rane! Red premakne čas!
Vsak glas ima tisoč vzrokov.
(Kralj hoče oditi, ko priteče glasnik)
Glasnik: Kralj, o, kralj, brž na noge, pot pod noge, osedlano misel! Hudo znamenje, hude ure trkajo na dver: Izginila je vaša hčer!
Kralj: Moj otrok! Moja hčer? Vesna izginila? Nemogoče!
Glasnik: Da, vaš otrok! Izginila je! Neznano v večer!
Za njo so že poslani sli, ki iščejo povsod, na ravnini, po gorah in breznih!
Vsako pajčevino preiščejo, odpro vsako dver, vsaka usta, vsako oko, vsako pripoved! Izurjeni sli, dresirani psi drug drugemu pri roki: vsi iščejo onód!
Kralj (zmedeno): Kako? Zakaj? Kdaj?
Iščite! Iščite! Iščite!
Glasnik: Vsi iščemo! Iščemo - - odprtih oči, naperjenih ušes, neutrudnih teles, iskrečega uma, iskrih poti!
A zaman!
Brez nje se vračajo sli! Izhojeni, otopeli in brez moči se vračajo izurjeni sli z dresiranimi psi: v poslednjih kapljah zavesti trdijo, da je bila tu in da je ni!
Kralj (še bolj zmedeno): Da je ni?
Moj otrok? Moja hčer? Izginila? Izginila …
Pomlad zelena, rojena z vročim srcem vrelega telesa. Steblo čiste misli!
S pastirji je bila … O, moj otrok! Bitka izgubljena, ne vrne se nobena! O, moj otrok! Padec časa, brezumni padec. Izropan tok!
(ljudstvo se v strahu umika)
Kaj vsak red, sleherna izpolnitev dneva raste v smrt?
Zakaj maternice ob toliki žetvi, sploh zakaj, tačas - - o, kakšno popuščanje, razorožitev uma, neodpustljiva blaznost: zažrti, prežrti, razjedeni v slehernem sleherniki …
(Skrušen odide, za njim glasnik. Ljudstvo se prestrašeno razide, ob vodnjaku ostanejo perice)
4. perica: Čemu ta žrtev? Čemu ta žrtev in še poslej in še potem in še … kakor nenehni tok v vodnjaku?
2. perica: Zakaj vprašanje? Zakaj odgovor?
Dogodki brez cilja, brez namena v teh dneh!
Le kdo bi meril utrip teme, le kdo bral stopinje brez vrha, brez dna!
V tem času ni razpoke za predih!
Brezoblične stvari silijo v roké vsak hip!
3. perica: Ne izmakneš se strmenju strani neba: od vzhoda k zahodu - - budnost, od severa k jugu - - spanje.
1. perica: Večer pride in MORAŠ! Sen odide in MORAŠ!
Brez vzroka in posledic ponavljaš svoje gibe in svoje dni, nabiraš drobce za košnjo prahu.
Ne čutiš več - - je voda mrzla ali mehka, je postana ali čista, je iz zemlje ali z néba ; Le oblačila prineseš, vse svoje s seboj,
vsak dan ob isti uri, kot isti dan, vsako uro ob istem dnevu kot isti uri; razgrneš jih in preštevaš: na prsih so oprana v znoju, okrog vratu načeta od soli, ne od včeraj, ne za jutri prepotene, izlizane od krvavega potu stvari.
In perem, pereš, pere - - vseskozi isti tok skozi telo: NEODLOŽLJIVE NUJNOSTI OČIŠČENJA KAKOR NESKONČNA POT.
Perem, pereš. Izpiram, izpiraš obliko, barvo, vonj, obseg meja razuma; semena v možnosti za oploditev - -
od večno zópetno početje brez plodu!
(odloži vrč in gre do rampe)
Slečemo se. Goli smo. Izpiramo si svoje čute! Oblečemo se pa ne vemo: za kam, za kdaj - - le vseskozi neutešljivi tok skozi telo.
5. perica: Početje peric brezkrilih ptic!
6. perica: Nezlomljiv pa je nagon:
Menjati … Menjati … Menjati … slačiti … menjati … oblačiti … menjati … menjati obleko … menjati … goliti … obleko obleka, človek človeka, obleka človeka …
človeka ni, ker je bog, ki postaja prah v zadnji uri pred sedmim dnevom - - poslednja možnost stvarjenja:
Človek bo, obleka prozorna, nedosegljiva, nerazložljiva!
(Tema je; glasnik priteče)
Glasnik: Ho-o-oj! Ho-o-oj! Vstanite! Pohitite!
Megla se dviga! Stvari vstajajo prežeče!
Vrhovi v nabreklem kriku trepetaje nosijo nebo!
Vstanite, pohitite! Nič dobrega ne ho!
Ho-o-oj! Ho-o-oj!
(ljudje deró skupaj)
Glas iz ljudstva: Kaj spravljaš nas na noge, ko smo že vse opravili za dneva?
Glasnik: Vrhovi besnijo, usta odpirajo - - - oj, ta ogenj rdeči, ki ni z neba, ki je z zemlje!
Vrhovi gorijo, z ognjem grozijo!
Drevesa v žarečem besu, dolge vrste, lačne krošnje, v krošnjah rdeči besi jezdijo! Korenine v čredah ženejo sem, naravnost sem!
Glasovi iz ljudstva: Odkod, čemu ta grožnja? Nad koga kazen?
Glasnik: In nad njimi ptica ob ptici, pojoči ščiti, da ni videti neba!
Glas iz ljudstva: Kaj nam stiskaš nemir v roké, kjer so zamrli sledovi objemov že za dne?
Glasnik: Razprti kljuni in očesa kot v davnih sušah nad ravnino, nešteto ptic, jate roparic!
Ščip po zemlji orje!
Glas iz ljudstva: Čemu nas zdaj oblegaš z zobmi groze, ki skuša spremeniti tok suhih let?
Glasnik: Vrhovi stopajo v neznane kraje!
Žejen prah se dviga, lačen smisla, lačen samega sebe. Usta odpira za čas nazaj in zdaj!
O, kako izpraznjen glas z zemljé!
Glasovi iz ljudstva: Kaj si žrec, glasnik? Kakšne barve si, ki ženeš vik in krik?
Glasovi iz ljudstva: Tu smo in z nami vse. Vse izmerjeno, preračunano in utečeno. Naključja ni. Usode ni.
Včasih za hip otrdele kosti, ki služijo naravnani pokončnosti. Sok v žilah, koža, vid - - na večer utrujeni pastirji - - A vsak dan, vse vsakdanje, izrabljeno do diha pred poslednjim. Vse opravljeno do skrajne meje uma!
Glasnik: Ščip po zemlji orje, nekaj ali kaj brez prestanka išče, prav gotovo izmed nas!
Ženski glas iz ljudstva: Kaj nam dviguješ mozeg v kosteh, že od davno speče bistvo?
Luknje zabadaš v kožo, žile zapletaš, sok sušiš in sploh odtok miru, noči, reda pretakaš v nezadostnost!
1. moški glas iz ljudstva: O, jaz vem, dobro vem, čisto vem: to niso naše kašče, za trdnimi vrati neizsanjan sen!
1. vojščak: Glasnik, tebi bo kralj gorak in tudi mirnejši bi bil izid, da si manjši za čelo!
Glasnik: Ščip po zemlji orje, nekaj ali kaj brez prestanka išče, prav gotovo izmed nas - - - pa ni nič, če še bolj se razteguje, gori in ostri - - - le visok, osušen klas,
v brazdah slepi smrad, ožine, brezna, ko je odnešeno snopje. Čiri se odpirajo v cvet, pomlad kot grožnja zeleni v praznem najstvu!
Iskavci s topimi očmi pa so neodnehljivi!
Ženski glas iz ljudstva: Zakaj potem ta groza o ognju?
Glasnik: Razprti kljuni in očesa kot v zadnji suši nad ravnino, nešteto ptic, jate roparic!
Kam bomo utekli? Kje se bomo naselili? Kje obstali praznih rok, prav gotovo nič, ko se izkaže UREDITEV DNEVA na stranpoteh?
Besne črede korenin vsak čas bliže, vsak čas ostreje!
Rdeči besi iz dna kot cvet sveta!
Prekletstvo bruha z gora!
Kam nas bo odnesel plaz?
Vstanite! Bedite!
1. vojščak: Zemlja mi je priča. Nebo mi je priča. Tema mi je priča!
(zastor)
