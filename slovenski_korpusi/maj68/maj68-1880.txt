Pomni naj se moja kritika, ker moja kritika ni »polemična pripomba« in s tem »dopolnilo« Manifestu.
Tvoj MANIFEST ni le improviziran in nesistematiziran; tvoj MANIFEST je zlonameren in kontrarevolucionaren, je proti VSEM revolucijam.
Moj manifest NI dopolnilo tvojega, ampak je kot manifest enkraten, trenuten; kot NAČIN IZVEDBE katerekoli revolucije v kateremkoli času in tisto-časovnih razmerah – je popoln. Mojega manifesta še ni, ker o času njegove objave odloča TUDI Matjaž Hanžek.
Da bo zadoščeno pričakovanju in moji alergičnosti, naj bom »kontrarevolucionar«, ker tvoj MANIFEST je tvoja »revolucionarnost«.
1. »Odklonilnost do ljudi, tolp …« – egocentrizem; izvedba popolne revolucije – komunizma, ne glede na sredstva in objekt.
2. »Komunizem tepta in mikasti rajo kot blesavega psa, ker si kaj drugega zdaj ne zasluži …«; že zdavnaj izrabljeno. Raja Ni blesav pes, raja je bolan pes, raja JE blesav pes; raja grize, bolna raja zastruplja.
3. Vsakega psa osvestiš z batino; osveščen pes pa grize in VE, zakaj grize; komunizem bo postal bolnišnica za lastne rane, komunizem bo pretepal samega sebe. Velja 1. + revolucija je zaključena.
4. Najhujši sovražnik komunizma je komunizem sam; »raja, ki jo imam do tu v mislih …«, je kompenzacija in opravičevanje revolucije. Nosilec revolucije ni že sam po sebi njen smoter in cilj.
5. VSE, KAR JE REVOLUCIJA, IN PROPADE, JE ZDRAVO. Naj živi anarhizem in z njim novo levičarstvo, naj živi njuna smrt.
6. Naj živi krščanstvo, naj živi njegova smrt; kajti krščanstvo je v jutru svojega nastanka bilo revolucija, v zenitu je zaplodilo kužno bolezen; zaton in pogin krščanstva opravičuje njegov obstoj, njegovo moč in slavo.
7. Fašizem, rasizem in vse, kar je vmes; to so ugotovitve o dogajanjih; za nekoga je to slabo, zame je dobro, kajti v moji revoluciji (V MANIFESTU O IN ZA REVOLUCIJO) je del pogleda uprt nazaj in napak ne ponavljam; moja revolucija raste na podlagi spoznanj in okoliščin; spoznanj, KI JIH JE PRINESLO, in okoliščin, KI JIH PRINAŠA življenje. V moji revoluciji je že smrt in zato je moja revolucija ZDRAVA.
8. Nacija je bila, je in še bo NUJNOST; nacija kot moč in kultura kot kultura in moč.
9. »Nadnacionalizem je komunizem. Komunizem je breznacionalno in vse ljudsko …« To pomeni konec nacionalnosti in začetek in hkrati večnost komunizma. Ta in tak KOMUNIZEM je FAŠIZEM bodočnosti.
10. Glej deveto kritično tezo in sploh razmišljaj tudi mimo tez.
Od 11. do 20.: Glej MANIFEST Marka Švabiča; ob njem razmišljaj in ga oceni z zgoraj navedenimi kritičnimi tezami.
Kritika MANIFESTA ni odprta dopolnitvam in jo torej lahko vsakdo sam dopolni. Kritika tudi ni namenjena vsesplošni rabi in jo torej lahko vsakdo tako in takó drugačno in drugače uporabi; to pravim v opomin, ker zloraba je kazniva ne glede na zakon.
Sledi INFORMACIJA.
Informiranost o pojmih, jasnost pojmov, enoten pomen; potrebna je informacija; šele potem ko je vibracija na enakem nivoju si lahko privoščite manifeste.
INFORMACIJA O POJMU REVOLUCIJE.
IZMENJAVA INFORMACIJ O komunizmu, O KOMUNIZMIH.
POTREBNE IN NUJNE SO PRIMERJAVE INFORMACIJ.
Šele potem si lahko privoščite manifeste.
