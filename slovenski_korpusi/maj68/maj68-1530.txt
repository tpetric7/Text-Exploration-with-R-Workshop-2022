Pod senčno svetlobo posedam z našimi ljudmi in v oknih grgra poletje in nekaj brezovih saj, nekaj tiskarskega črnila priteče iz škrjančevih oči, v vseh srečnih, pobožnih, civiliziranih maskah, v vseh drhtečih, škrlatnih, stražarskih zobeh se svetlika orožje, objeti smo na soncu, ždimo, mrmramo blažene psalme, objeti čez ramena, in hvalimo s koščeno pesmijo morje in padec, krmarje in strah, naše žrtve se spremenijo v senco, naša upanja v nično svetlobo, dan njihovega padca je tudi noč mojega padca, mogočno morje ne izbriše slepih, spominskih, zidnih spominov, polnost izginja v puščavi, puščava se spreminja v svobodno popolnost, plen in kanja, pajčevine v prsnem ogrodju, besede, ki pridejo iz jaza, nekoliko uničene, nekoliko prebivajoče v mesu, dolgčas daleč v travnikih, daleč izven naše smrtnosti, daleč izven predmestij, izven golih skal, izven škrjancev, izven kopnega, morja in sonca … jaz sem srečen z brezupnostjo v tem in onem prostoru, v tej izžetosti, ničesar ne mislim, dremam in mežikam z mrliškimi vekami, sanjarim, ampak nenadoma, nenadoma, prav nenadoma in potiho, kakor da bi senčna duša stopila znova v telo, kakor da bi osončje izgubilo poslednjo zvezdo stalnico, nenadoma začutim vzgib med prsmi, to je srce, to je močno utripanje to je mamilo, ki kaznuje, to je trojna krivda prevelikega čakanja, sončnica na nebu diši, pijan sem od njenega ravnega, toplega, mastnega vonja, spodaj sedijo ljudje in narodi med vojnami s srbečico jutrišnjega izgubljenega danes, iščejo igle in padec Oznanjevalcev, pozabil sem, kako me kličejo ljudje, tisoč pšeničnih imen imam, tisoč padcev nosim na glavi, ob uri, ko bolj in bolj vonja kadilo, oljka razplete nekaj sence, vinska trta iztisne nekaj mleka, in jaz iščem svoje brezupno, svobodno, sadonosno srce, tisoč padcev nosim na rokah, vsi me poznajo, ki jih kaznujem, pozdravijo me, ko posedam kakor žrtev ob mesenem zidu. Mestni vrtiljaki vrtijo še vedno vodene valove, vriskajo z očmi otrok, z lepaki, z brezdušnostjo malomeščanskega, slovenskega, cirkusantskega smeha … mah bi lahko prerasel naša gola telesa in ne bi vstali, trave bi zrasle iz naših zobatih, drobnih, umrlih src, med zobmi bi odpirale svoje ustnice soncu …, in ostal bi v vašem grešnem padcu kakor bi vi ostali v meni.
