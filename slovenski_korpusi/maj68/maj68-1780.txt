Reka se je leno vila skozi mesto in kakor že toliko let, tekla po svoji strugi le iz gole navade. Iz nje se je pravkar začela dvigovati večerna megla, še vsa rahla in prosojna, ter še povsem nenevarna uličnim svetilkam in tujcem v mestu. Počasi je oblizovala bregove, ti pa so, navajeni teh vsakodnevnih ljubkovanj, zamišljeno naprej strmeli v vodo in le od časa do časa izpustili zategel vzdih, ki pa ga ni nihče slišal. Megla se je dvigala in počasi raztopila spodnji del mostu ter sprejela vso njegovo težo na svoja pleča. A s tem ni zadovoljila, temveč se je dvignila še više požirala obcestna drevesa, ter jih naredila nevidna za vse redke mimoidoče. Že je zakrivala ozke uličice in vdirala v odtočne kanale, se obešala na redke liste, ki so vztrajno kljubovali vsem jesenskim vetrovom, jih opajala, a takoj nato nanje pozabila in iskala nove žrtve med redko travo in bršljanom, ki je ovijal bregove. A tudi te je pozabila in se dvigala, više in više, dokler ni majhen otrok, ki je zašel na hrib nad mestom, začudeno dejal svojemu psu: »Glej no, saj je megla požrla celo mesto!«
In res je bilo tako. Staro mesto je izginilo pod meglo in videl si lahko le nekaj njegovih streh ter novi del mesta, ki je vreščal v daljavi. A starega mesta vsekakor ni bilo več. Te resnice so se zavedle tudi starke in kmalu se je prva prikazala izza ogla. Zaklenila je vežna vrata, si popravila ruto, se ozrla naokrog, ter stopila v temo. In izginila.
Kostanja ob reki sta posojala svoji debli zaljubljencem, sicer pa jima je to že prešlo v navado in sta bila že do vsega ravnodušna. Bila sta že zelo stara, kajti stala sta ob bregu odkar sta se spominjala in to je bilo že kar precej dolgo. Motila ju je edino megla, ki se je zajedala v njuni krošnji in grozila odnesti še tistih nekaj listov, ki sta jih skrbno varovala. Upirala sta se ji, a vsakokrat je bil ves napor zaman in proti koncu vsake noči je megla posrkala vase nekaj zvitih rjavih listov ter jih naslednje jutro pustila izčrpane ležati na mokrih tleh.
Tudi živali so se zavedle prisotnosti odsotnosti stark. Mačke so se plazile ob zidovih in le redkokatera si je drznila prečkati ulico. Sicer niso stark nikjer videle, a slutile so jih v bližini in vedele, da so lahko kjerkoli, da, lahko bi se nenadoma pojavile izza večernega okna ali iz ozke uličice, ki je ni še nikdar nihče zapazil, ali pa bi se prikazale izza prometnega znaka ali izza kante za smeti. Mačke so imele še dosti izkušenj in niso hotele tvegati.
Ptice so že o mraku zletele proti streham in izginile v svojih domovanjih. Tam so skrile glavé pod peruti in si želele čim prej zaspati, saj bi potem ne čutile kaj bi se zgodilo z njimi in tako za tisto tudi ne bi vedele. In tega so si najbolj želele. Da bi lahko v miru spale, čeprav bi naslednje jutro opazile, da je mesto izginilo ali da so se prebivalci izselili. A te sreče niso imele. Stiskale so se v svojih zavetjih in si vedno močneje želele, da bi že nastopilo jutro s svojo belino in lahkoto, jutro, pri katerem vsaj veš kaj pričakovati in v katerem ni nikdar prostora za temo. A noči ni in ni hotelo biti konec in lahko so le stopicale po žlebovih, podstrehah in napuščih ter preplašeno strmele v nočno meglo, ki jih je zalivala in se jim vsrkavala pod krila.
Majhni otroci in mačke so delili iste težave. Oboji so kmalu potem, ko je padel mrak izginili v tople sobane in skušali pregnati negotovost z večerjo, hrupnostjo ali pa s poležkovanjem na kaminu ali v gospodaričinem naročju. Otroci so ta večer skušali čim dlje ostati v bližini starejših, saj so bili ti močni in je bila njihova prisotnost gotovo največja varnost. A starejši nikakor niso imeli razumevanja za strah svojih najmlajših, saj sami niso verjeli v skrivnosti in se zato niso ničesar bali. Otroci pa jim svojega strahu niso zaupali, ker niti sami niso vedeli česa se boje. Mačke pa tako niso mogle govoriti in so se lahko le privijale k nogam svojih gospodarjev in upale da bodo nanje enostavno pozabili, šli čim pozneje spat in jih pustili v svoji bližini ter na svetlobi. A končno so morale tako mačke kot otroci iti spat, in edino kar so otroci lahko še naredili je bilo, da so poskušali svoje matere čim dlje zadržati pri sebi in jih pripraviti do tega, da bi jih vzele s seboj spat. A le redkokatera mati je popustila, ostale pa so se ujezile in zapustile otroke temi in negotovosti, ki je prežala nanje izza visokih lakiranih omar napolnjenih s perilom in naftalinom, izza starinskih zaves in karnis ter morda celo izza peči ter izpod postelje na kateri so se premetavali ali pa se boječe in skoraj neslišno obračali, boječ se, da bi prebudili ali vznemirili tisto neznano. Čakali so in ležali, a nič se ni pripetilo in nekateri so začeli upati, da se tudi nima kaj pripetiti. Pomirili so se in zaspali. Ostali, bolj preplašeni, so še nekaj časa ostali budni, nato pa so tudi njim misli zaplavale na druga pota in so kmalu še oni zaprli oči in odšli v pozabljeni svet. Tudi psi, mačke in otroci so izgubljali svoj strah, kajti nič se ni zgodilo in tudi kazalo ni, da bi se kaj nameravalo zgoditi.
Zunaj pa je tudi megla spoznala, da nevarnosti ni več. Medtem ko se je v začetku noči le počasi dvigala iz svojega korita in se preplašena plazila po pločnikih in podbojih, vsak trenutek pripravljena umakniti se, je sedaj prodirala skoz ozke prehode in razpoke ter odpadli omet, ter se zažirala v vsako špranjo.
Če bi redki mimoidoči pazili, bi lahko videli starke kako so prihajale iz starih hiš, ki so se vzpenjale ob bregu in iz visokih hiš z odpadlim ometom, ki so stale že nekoliko na hribu. A mimoidoči so imeli dovolj drugih skrbi in jih starke niso prav nič zanimale. Sprejeli so jih tako kot sprejmemo obcestna drevesa ali granitne kocke po katerih hodimo vsak dan kamorkoli. In starke so prišle. Usipale so se iz ozkih uličic, se prikazovale izza strohnelih vrat za katere je vsakdo že od vekomaj mislil, da jih nihče ne uporablja, prihitele iz temnih vež ter kmalu preplavile ulice starega mesta. A le stranske in neosvetljene ulice, kajti na glavnih ulicah je gospodovala množica, s svojimi zakoni in navadami, ki jih starke nikdar niso hotele sprejeti. Če je že katera kdaj zašla v te dele mesta, se je počutila nelagodno in hodila tiho in sklonjeno, upajoč, da je ne bo nihče prepoznal ter želeč si čim prej izginiti iz tega novega življenja.
Kmalu so bile tihe in nerazsvetljene ulice polne stark, ki so brez besed hodile ena mimo druge ter izginjale za uličnimi vogali; toda če bi opazovali naprej, bi videli, da niso za vogal nikdar prišle, marveč so tam, kjer se ulica zasuka, nenadoma izginile in jih v sosednji ulici sploh niso nikdar videli.
A za starke to ni bilo važno. Hitele so na vse strani, hitele po drobnih opravkih, ki jih je vsak dan tako poln. Pravzaprav niso vedele zakaj so čakale ravno večera, a nekako se jim je zdelo, da je bil tega dne večer najbolj pripraven za opravke najrazličnejših vrst. Kmalu so se spet pojavile pred hišnimi vrati in izginjale v tem, inato pa se s težavo vzpenjale po zlizanih in nerazsvetljenih stopnicah in prispele do svojih domovanj. In izginile so za vratmi in že jih ni bilo več.
Noč je nadaljevala s svojim obhodom po tihem mestu in ko se je prebudil dan, se je v njem raztopila ter tako izginila do novega večera. Tudi megla je spoznala, da je vsega konec. Res se je sicer še upirala ter se borila za vsako špranjo in luknjo pod mostom, a vedela je, da je že vnaprej obsojena na umik. In se je raje sama umaknila. Ptice so priletele iz svojih skrivnostnih domovanj ter se spreletavale nad strehami, vse zadovoljne, da je bil njihov strah nepotreben. In tudi mačke in otroci so prišli iz stanovanj in se odpravili ali na potep ali pa v šolo. Bili so spet povsem vsakdanje volje in so že povsem pozabili svojo včerajšnjo skrb.
In mesto je bilo tako kot katerikoli dan v tednu. Kostanja sta naslanjala svoji krošnji drugo ob drugo in škoda je pravkar poteptala nekaj kostanjevih listov v jutranje blato. Tudi otroci so že sedeli v šoli in imeli polno novih skrbi. Nekateri so se sicer spomnili včerajšnega strahu, a so skušali nanj pozabiti in raje misliti na kaj bolj veselega.
Tudi starke so se prikazale na ulicah, saj se prikažejo sleherni dan. Majhne zgrbljene in
pokrite s temnimi rutami in starimi oblekami izpod katerih gledajo skrbno zašite nogavice, plašno odhajajo po mleko in kruh ali pa v cerkev. Povsem vsakdanje so in tega se tudi zavedajo, kajti njihov večer je minil in tudi njihovo jutro je že skoraj izginilo. Sedaj se začenja dan, ki pa je last ostalih ljudi in ki si ga one ne bodo mogle nikdar lastiti.
In le starke vedo, da se je nekaj zgodilo. A kaj se je zgodilo, tega pa tudi one ne vedo.
