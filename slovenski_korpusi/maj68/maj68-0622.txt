… rad bi te objel aj daj da te objamem poslušaj draga noč kakor jaz v spirali tesnobe ko dan kompozicija svadratov ugasne poslušaj izven šahovnice noč …
… naj te sanjam v morju zelenih trav in zlatih žit v rdečih rožah razmesarjenih teles naj te sanjam v psalmih koncentracijskih taborišč v sterilnem obupu beznic je sever isto kot jug je vzhod zahodu enak … aj krik od večnosti pljusne pustite naj sanjam …
… na samotnem obrežju gmajne sirote aj partizan iz krede bel spomenik črne matere so skoprnele naj te sanjam iz Harlema spiritual – o bog daj nam bandero svobode – črnska pesem črnemu bogu aj aj aj naj te sanjam iz Vietnama roža …
… prosim te draga moli zdaj z mano o bog bog daj nam bandero svobode svoje roke položi na človeške razpoke gangrena pronica skozi meso preplavlja morje zelenih trav onečašča pesnitev zlatih žit iz krede bel spomenik gangrena koraka burja aj črne matere so skoprnele in je tiho pri nas apokaliptično tiho prosim te draga moli zdaj z mano …
… rad bi te objel kakor pesem pozabe iz nepreklicnosti rojstev in smrti rad bi te objel kakor pesem življenja povsod pričujoča nikjer ustaljena in ti pojem draga aj iz tisočletij draga aj in smrti aj …
