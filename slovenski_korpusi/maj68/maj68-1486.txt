Nedokončana
Nisi kriva ti mama če si morala skakati za starim ko ti je grozil da te ubije ker si bila pri njegovi mladi kravi ne nisi kriva ti če je prasec nato odšel z njo in si morala delati od šestih zjutraj do šestih zvečer za deset jurjev in če sva žrla z bratom postano ali pa sploh ne Nisi kriva ti mama če si še ob nedeljah prala perilo Osimu in sem mu ga jaz odnašal ter jokal ko je štel srajca petdeset din robčki trikrat po deset din spodnje hlače dvakrat štirideset majici dvakrat dvajset in sem nato za istih dvesto din kupil kilogram solate dva krompirja pol jabolk in še je ostalo nekaj drobiža za mleko Nisi kriva ti če nismo imeli takrat ko smo prišli v Maribor ničesar razen kupa smeti v umazani sobi ki pa sploh ni bila soba z okni ampak prostor nekega lokala z razmajanimi vrati in kjer ti je hišnik zaklenil še to luknjo pač zato ker si je hotel narediti dvosobno stanovanje Nisi kriva ti mama če smo nato jokali na Stanovanjski skupnosti kazali svojo revščino ter govorili da je bil oče v Prvi tankovski brigadi ranjen da je baje dobil odlikovanja ter zatrjevali da je šele sedaj postal prasec Nisi kriva ti če si mislila na samomor in govorila da raje skočiš v Dravo ali pa da greš pod vlak kot pa rediš pamžete da je vse skupaj sranje nevredno pasjega življenja nato pa si vseeno ostala z nama Nisi kriva ti Mama če smo morali imeti podnajemnike in če sem kot otrok spal z debeloritasto Marijo ki se je porivala s fantom ko sem še jaz bedel in govorila Ne morem več ne morem več nato pa naslednji dan šušljala da je zdelana ko tank in da ji je tekla kri z nosu Nisi kriva ti če so prišli možje iz Občinske skupščine majali z glavami in rekli da tako ne gre več da mora imeti delavka z otrokoma boljše stanovanje nato pa se odpeljali na družbeni račun pit da splaknejo to kot smetar smeti s ceste Čuj nisi kriva ti mama če je bilo več solz kot sonca več lakote kot žrtja in več svinjarije kot v filmih prepovedanih do osemnajst let
