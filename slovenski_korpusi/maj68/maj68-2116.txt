1
Živel je mož brez zadnjice. Ker ni imel zadnjice, ni mogel sedeti. Ker ni mogel sedeti, je moral stati. Ker je moral ves čas stati, se je kmalu utrudil in je moral leči. Tako se je ves dan dolgočasil. Da se ne bi še naprej dolgočasil, je odšel v mesto.
2
Peljal se je z avtobusom. Sprevodnik je rekel: »Sedite, gospod!« Mož brez zadnjice pa je odgovoril: »Ne morem sedeti.« Tedaj so se vsi potniki v avtobusu ozrli, da bi videli, kdo je ta, ki ne more sedeti.
3
V mestu se je napotil k frizerju. »Izvolite sesti, gospod,« je rekel frizer in z roko pokazal na udoben frizerski naslanjač. »Hvala, žal ne morem sesti,« je odvrnil mož brez zadnjice. »Kako to?« se je začudil frizer. »Tako,« je rekel mož brez zadnjice, ne da bi stvari pojasnil.
4
Potem se je namenil v kino. Kupil je vstopnico in stopil v dvorano. Ker ni mogel sesti, ga je biljater večkrat opomnil, naj sede. Mož brez zadnjice je rekel: »Ali ne morem gledati filma v stoje?« »Ne, ne morete,« je rekel biljater, »saj vidite, da vsi sedijo. Poklical bom direktorja, če pa tudi to ne bo pomagalo, pa še miličnika,« je zagrozil biljater. Mož brez zadnjice je bil tako prisiljen zapustiti kinodvorano.
5
Mož brez zadnjice si je hotel ogledati vsaj razstavo, če že filma ni mogel videti. Ob vsakem predmetu na razstavi je visel listek z napisom: »Ne dotikaj se razstavljenih predmetov«. Pri oknu je sameval stol brez sedeža. Ob njem ni bilo listka. Mož brez zadnjice ni vedel ali ni bilo listka zato, ker je bilo tam, kjer bi moral viseti listek okno, ki ni kakor stena, kamor lahko pritrdiš listek ali pa zato, ker se ni bati, da bi kdo na takšen stol sedel.
6
Če nihče ne more sedeti na takšnem stolu, si je rekel mož brez zadnjice, potem je ta stol kot nalašč zame. Tako je rekel in pri priči sedel na stol brez sedeža. Da bi vi videli, otroci, kako prijetno se je počutil mož brez zadnjice na stolu brez sedeža! Kupil je ta stol in ga odnesel domov. Odslej mu ni bilo treba več ne stati ne ležati, lahko je udobno sedel na stolu in bral knjige. Ko mu je nekega dne prišla v roke knjiga z naslovom Mož brez zadnjice, jo je brž prebral in se od srca nasmejal.
