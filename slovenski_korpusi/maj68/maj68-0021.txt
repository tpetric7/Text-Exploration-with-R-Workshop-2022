Da je opica postala človek, so bila potrebna tisočletja, včasih pa človek napravi iz sebe opico v nekaj minutah.
Pri nas smo odpravili razrede – na železnici.
Beseda ni konj, a kljub temu se pogosto zgodi, da človek zavoljo ene same besede zleti iz sedla.
Njegova življenjska pot je bila posuta s cvetlicami. Toda tega se ni zavedal, ker jo je prevozil v limuzini.
Politična linija je ravna črta, ki včasih zavije v levo ali desno.
Mleko se ni podražilo – dinar se je pocenil!
Kraljestvo za konja – republiko za avto!
Ni slučaj, da pravijo nekemu močnemu vinu, ki človeku hitro zleze v glavo in ga popolnoma zmeša – »direktor«.
Beseda rehabilitacija je tujka, ki pomeni isto kot osmrtnica.
Ker se je bal, da mu drugi ne bi solili pameti, je v menzi naročal samo neslana jedila.
Diskusije o pospeševanju diskusije se ni udeležil niti en diskutant.
Poznal sem človeka, ki se je trkal na prsi, da je internacionalist, in sicer samo zato, ker je včasih jedel francosko solato ter redno hodil na angleško stranišče.
Ni vse kravjek, kar smrdi!
Nekoč se je dekle za deset tisočakov obleklo od nog do glave, danes pa se za isti denar sleče od glave do nog.
Včasih so bile ženske tako neumne, da so se delale pametne; danes pa so tako pametne, da se delajo neumne.
