Priznam, rekli boste, da je to stara zgodba. Kljub temu bom o stvari spregovoril.
O gospodu, se pravi tovarišu Peteršiljčku lahko zagotovo povem, da zastopa enakost med ljudmi. Ne kritizira, temveč zna udariti po mizi in reči:
»Tole, ljudje, bomo pa naredili, ni hudič!«
Gre za povsem navadno delitev dela. Gospod, oh, tovariš Peteršiljček udari po mizi, ljudje pa narede. Tovarišica Peteršiljčkova se je tudi odločila poseči v izgradnjo obče blaginje in se je zaposlila. Torej sta družinska poglavarja res enakopravna.
Poleg njiju sta tu seveda še mali Peteršiljčko in mala Šilka. Rada gledata lutkovne predstave. Vsi skupaj pa stanujejo v bloku. V pritličju, prva vrata desno. Njim nasproti stanuje družina tovarišice Korenčkove. Sicer je tu tudi tovariš Korenček, ampak tovarišica Korenčkova povsem jasno daje vedeti, kdo ima besedo. Tudi med to dvojico se je pojavila takole, pred nekako desetimi leti, mala Renčka, živahno in veselo bitje, prav tako navdušena nad lutkami.
Vse je lepo teklo, kot je treba, dokler ni tovariš Peteršiljček nekega večera zopet udaril po mizi in pribil:
»Tista prikazen (resnici na ljubo – gre za tovarišico Korenčkovo) je torej kupila avto. Če še kaj velja moja beseda, potem – kupili bomo avto!«
»O, moj bog, avto? Pa kako vendar?«
»Kupili bomo avto. Na kredit. Vse nepotrebne stroške bomo črtali. Racionalizirali bomo vsa sredstva oziroma porabo.«
Gospod, presneto, tovariš Peteršiljček je še nekajkrat udaril po mizi. Ugovorov taka gesta ne trpi. Torej, prišel bo avto.
In prišel je avto. Peteršiljčkovi in Korenčkovi so bili zopet enakovredni. Enakovredni!
Prišla je nedelja.
»Grem gledat lutke,« je rekla Renčka in kot po navadi pozvonila pri Peteršiljčkovih.
»Gresta z mano?«
Peteršiljčkov naraščaj je žalostno odkimal, da ne. Potem pa sta se otroka nasmehnila in rekla:
»Ne greva, pri nas imamo avto.«
Res. Pri Peteršiljčkovih imajo avto. Sicer res v garaži, ker je bencin drag, enakost pa je le.
Ampak vse je res in ne gre za pravljico. Zakaj sicer bi imela srečen konec. Pravzaprav pa konec je srečen. Saj gre za enakost in mirna Bosna. Se pravi, da je vendarle pravljica.
