Nadene nam povodec na vrat in nas odpelje s sabo. V parku nas spusti, da tekamo in ovohavamo drevesa, drogove, kandelabre; požegnamo grmičke in ni nam žal dlani, ki so občutljive, ne podplatov, ki so goli, da jih pečejo ledene črepinje. Veselo migamo z golo zadnjico začudenim pogledom prijateljev in znancev. Tako jih pozdravljamo.
Seveda vpijejo: Žival. Seveda pravijo: Sramota.
Požvižga nam. Nadene nam povodec. Vodi nas po znanih cestah, kjer se včasih zasvetlika spominski obraz kot cvet, primrznjen na šipo.
V tla strmimo. Beremo zgodbe iz reči in vonjev. Nanje se prilepljamo v bučečih bučah. On stopa ob nas potrpežljivo, saj se njegova misel vlači po drugačnih zamejstvih.
Zagledamo Rožengruntarja. Iz glave, iz rok in života mu rože rasejo. Trmasto sklonimo glavo k zgodbam iz vonjev, ker lučke srdito preskakujejo po zmrzali v naši buči.
Spet ga zagledamo: ves rožast, ves dišeč, svetlečih nog nas oplazi Rožengruntar skoz režo vserazumevajočih oči.
Tukaj zamigljamo s premrlo zadnjico in nekaj zapojemo in zginemo. V kraj brez pomnenja. Hočemo siničke, ki jih skrivajo med jožki ženske. To je potem. Pozneje. Ko pademo na tla.
