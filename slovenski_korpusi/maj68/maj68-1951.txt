pesem pan vsebuje nekaj tistega česar ni
česar ni na drugi strani črk razen druge strani črk nebralne vztrajne v nesmislu
pesem pan vsebuje tak lep nesmiselni svet povsem nenasilen
ves svet je na tej strani do vseh podrobnosti izvzet obrnjen opravljen v tem
česar ni
česar ni na drugi strani homerja kar je kvečjemu grobišče grobišča
tu je vsekakor bil vsi znaki kažejo na to a zdaj je na drugi strani
v jezikih za katere nikoli ni slišal in spet na tej strani svojih strani v nenehni zvonjavi v nenehni zvonjavi med smislom in nesmislom
ta čigar ime izgine prej čigar ime izgine pozneje in tu ta KIRKAKRIK to organično počenjanje ob tej uri ob naslednji pogostnost lovk prepuščenost poziranju sklenjenost v sklenjenih udih vzcvetele in spet opustošene dežele
rja cvete knjiga vzpodbuja k uporu pesem pan govori o nekaterih takšnih in o nekaterih drugačnih stvareh
se poteguje za svoj prostor v slovenski čitanki povsem hoče ugajati nališpana z mnogimi znamenji ničnosti z znamenji neke druge zahtevnosti
nobenih bolesti nobenih porodov nobenih lačnih ust nobenih krikov nobenih lepih pokrajin nobenih veličastnih spomenikov nobenih čustev nobenih ljubezni nobenih vzvišenih ciljev nobenega velikega poslanstva
kar hoče hoče sama kar diha diha sama kar imenuje imenuje sama
tako izbira besede in nebesede misli in drugo sovpadanje brezskrbno in radoživo ker je neogibno vse
samo tako je lahko ne da se določati določi se sama
pesem pan zraste tako kakor ji ugaja jaz sem njen pisar storim kar mi ukaže
lahko citiram kar govori na primer besede: lahko citiram kar govori lahko ne razumem docela: rja ni cvet in knjiga ni več kot dekor
pesem pan se bere od A do Ž in od Ž do A
pesem pan je preprosta pesem pesem pan je ljudska pesem pesem pan imam rad pesem pan je moje veselje
