mrtvi fantje
mrtvi fantje! mrtvi fantje! kjer v stepah hušknejo ptice in se razpolovi dan kjer so kocke glav jadrnice za šepetanje in se vozovi dest odbijajo od skal kjer so jutra bleščeča kot oči slovanov kjer se na severu kloftajo bobri da odmeva kot vabilo k smrti kjer kažejo otroci podplute oči in z besom skačejo po butarah kjer z odtrganimi rokami plašijo sosedom bike kjer čakajo mraz v vrsti kjer smrdi kruh po kisu, ženske po zvereh mrtvi fantje! mrtvi fantje! kjer se čekani zabliskajo in zašumijo pravljice kjer je največja umetnost pribiti sužnja v loku skoka kjer koruzo zažigajo na ogromnih ploskvah da jo zavoha bog mrtvi fantje! mrtvi fantje! kjer so posebne cerkve ptic da se privajajo bremenu duše kjer prebivalci pri vsakem obroku hrane tleskajo z naramnicami in pod mizo teptajo svete tekste kjer so krogljice oranžne, matere pribite v kvadrat kjer so konji črni od saj mrtvi fantje! mrtvi fantje! kjer so keglji orodje velikanov ki si trejo mastne dlani ob hlodih kjer bi šalamuna pozdravili s krikom mrtvi fantje! mrtvi fantje! kjer so vsi vratarji rumenokožci da porabijo manj časa za zapiranje oči kjer prodajalce mesa potolčejo z loparji in jih ne pokopljejo kjer teče donava v kino iz kina v morje kjer je vojaška trobenta znak za pomlad kjer delajo duše visoke loke in šepetajo v zboru zveri mrtvi fantje! mrtvi fantje! kjer je branje utrjeno z gramozom da se sliši če se udari obenj kjer so drevesa na navoj, drevoredi na sklepe kjer otrokom že prvi dan po rojstvu zarežejo kožo kot plutovcem kjer točijo alkohol starkam kjer si mladina grebe po ustih kot bager po dnu reke mrtvi fantje! mrtvi fantje! kjer so matere ponosne in rujejo iz sinov vlakna kjer so lokomotive polite z lososovo krvjo mrtvi fantje! mrtvi fantje! kjer luč zgnije in poči kjer so ministri oblečeni v granit kjer so čarovniki začarali da so živali padle v košare šakali stojijo na očeh vider mrtvi fantje! mrtvi fantje! kjer s križi označujejo strani neba kjer je žito hrapavo in lica zabuhla od požarov kjer imajo črede usnjene oči kjer so vsi slapovi iz testa, vežejo jih s črnimi trakovi mladih bitij kjer genijem razbijejo nartne kosti s kavlji za transportiranje lesa mrtvi fantje! mrtvi fantje! kjer je fotografiranje omejeno na rastlinah ki potem rasejo naprej in razženejo papir kjer se na podstrešjih sušijo slive in kapljajo v stare pesmi kjer matere vojakov pakete s hrano navijajo na kolo kjer so čaplje stesane kot atletske postave argonavtov mrtvi fantje! mrtvi fantje! kjer pridejo mornarji na obisk kjer v vilah rezgečejo konji, dišijo popotniki kjer so kahlice po kopalnicah prelepljene z risbami irisovih semen kjer ljudožrce hranijo s skodlami kjer so trte zavite v sive pajčolane da se naredi mrena na očeh ljubosumnih mrtvi fantje! mrtvi fantje!
