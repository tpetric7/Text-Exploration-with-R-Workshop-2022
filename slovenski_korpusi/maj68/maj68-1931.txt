(Anatomija nekih nedavnih dogodkov ter kritični prerez istih)
Intervencijski miličnik dr. Bačnik Ciril se je 16. 10. 1970 na poligonu UJV v Podrožniški ulici v Ljubljani pri službenem urjenju hitrega polnjenja avtomatske puške KAM 9,45 (sdjelano v SSSR) huje ranil v trebuh. Nagla zdravniška pomoč mu je kajpa rešila življenje. Pomoč pa je bila nagla le zato, ker so ga prisebni tovariši (vsi intervencijski miličniki iz Ljubljane) naglo položili na improvizirana nosila, ki sta jih dva intervencijska miličnika naglo spletla iz šibja ogolelega vrbja, medtem ko je tretji intervencijski miličnik ranjencu nudil prvo pomoč v obliki umetnega dihanja (metode usta na usta), razparanja površnika (z nošem na vzmet), s prevezo nad rano, kar je krvavenje učinkovito zavrlo, ter s posipanjem sulfamid praška po rani. (Sulfamid prašek mu je podal četrti intervencijski miličnik, tudi z območja mesta Ljubljana.) Peti intervencijski miličnik (istotako iz Ljubljane) pa je medtem z motornim kolesom, ki si ga je po nujnem slučaju vzel od mimovozečega civilnega motorista, naglo zdrvel do službenega vozila, s katerim se je četa intervencijskih miličnikov bila pripeljala na poligon, da je v njem s pomočjo UKV walkie-talkie vzpostavil zvezo z Vrhovnim štabom vseljudske obrambe v Beogradu, da se je z generalom Borutom Požarnikom (generallajtnant aviacije) konsultiral, kaj je zdaj storiti. General je dal miličnikove UK valove usmeriti na maršalat. IBM sistem na maršalatu je v rekordnem času 0,001 sekunde izračunal, da mora vseh pet intervencijskih miličnikov s poligona v Podrožniški ulici dobiti zaslužena odlikovanja. Red zaslug I. stopnje za IQ pri reševanju reševalnih ukrepov, generallajtnant aviacije Borut Požarnik zasluženo predlaganje za odlikovanje z Medaljo za človečanske dolžnosti pri OZN, ranjenemu intervencijskemu miličniku pa naj bo nujena prva pomoč še naprej, vse do premestitve v oddelek za poškodbe ljubljanske poliklinike, nakar je IBM UK valove službenega vozila ljubljanske milice preusmeril k radijskim postajam glavnih mest socialističnih republik, da so dežurni pripadniki vseljudske obrambe na le-teh postajah dali poslati v eter sledeče poročilo:
»Svojcem in znancem intervencijskega miličnika dr. Bačnik Cirila s 53 postaje milice v ulici sv. Petra v moščanski občini v Ljubljani sporočamo, da je dr. Bačnika treba hitro odpeljati na polikliniko v Njegoševi ulici v Ljubljani. Miličnik dr. Bačnik se je na poligonu v Podrožniški ulici, kjer mu ta trenutek nudijo prvo pomoč njegovi kolegi, huje ranil s strelnim orožjem. Ponavljamo …«
Sosedje intervencijskega miličnika dr. Bačnik Cirila so prav tedaj slučajno poslušali radio, zato so nemudoma stekli k telefonu nekega tretjega soseda, da so telefonirali dr. Bačnikovi ženi v službo, naj vsekakor prisluhne radijski oddaji. Žena je sprva ugovarjala, češ da bo šef sitnaril, ko pa so ji sosedje namignili, češ da bo tam izvedela žalostno novico, se je žena vdala. Brž ko je odposlušala oddajo, je omedlela, vendar so bili tu njeni pisarniški tovariši pod vodstvom tovariša šefa, da so jo obudili k zavesti. Potem so s skupnimi močmi telefonirali po rešilni voz. Tako je v vsem tem rešilni voz št. 14, bel opel rekord – karavan, s prekinjenimi zvočnimi signali in z modro bliskavico zdrvel po Masarykovi ulici mimo kolodvora z veliko hitrostjo 90 km/h, to pa je bilo mogoče le zategadelj, ker so bili vsi udeleženci prometa visokodisciplinirani, da so umaknili vozilu na nujni vožnji. Na križišču Prešernove s Celovško cesto (pri delavski menzi) je rešilec naletel na rdeč semafor. To samo po sebi sploh ne bi bil noben problem. Problem je bil v tem: z rešilčeve desne strani je v križišče istočasno peljalo vozilo milice na službeni vožnji z vključenimi signali za nujnost vožnje. Na terasi hotela Lev sta se namreč nevarno spoprijeli večji skupini laških iredentistov-neofašistov in koroških nemških neonacistov. Skupini sta si skočili v lase, ker se nista mogli sporazumeti, ali je Ljubljana italijansko ali nemško mesto. Tako so se vrlo pretepavali po robovih terase za svoje pravice, odjeknilo je nekaj strelov, natakarji so se klanjali levo in desno, da bi si na obeh straneh pridobili koncesije za svoj poklic po razkosanju dežele. Sredi zmešnjave je sedel sir Charlton v snažni karirasti obleki športnega kroja iz lahkega tweeda, v levici je držal ravno pipo s slonokoščenim ustnikom, v desnici pa privajeno preganjen The Observer, da je vneto prebiral male oglase na spodnji polovici prve strani. (Pozneje, ko se je logičnica v križišču razpletla in so intervencijski miličniki prispeli na teraso deloma s hotelskimi dvigali, deloma pa celo priplezali prek požarnih lestvi, se je sir Charlton neverjetno razburil; eden od intervencijskih miličnikov mu je namreč v globokem priklonu šepetaje priporočil, naj se raje malo umekne vrvežu, saj jo utegne v tem intimnem obračunavanju čisto po nedolžnem skupiti od kakega pretepača. Sir Charlton je otrpnil. Potem pa je vzrojil. Treščil je pipo na tla, časopis je poševno zalučal prek roba terase, da se je razgrnil in je vsak od petdesetih listov Observerja v lastni figuraliki zaplapolal v globino. Suho je zakričal: »Oh, these primitive Continentals!« In je vstal in jezno odkoračil skoz pretepavanje v zaprte prostore terase. Intervencijski miličniki so se z ramo ob rami postavili na robnik terase, da so poslej pazili, da kateri pretepač ne bi po nesreči zletel v globino. Pozneje so se pretepači izčrpali, zato so malo posedli in si naročili malico; Nemci so zraven pili pivo in tulili na intervencijske miličnike marš curik du vindišer hund, na Lahe so vpili du italjener mist. Lahi so zraven pili kraherle in kričali na intervencijske miličnike porki banditi komunisti, na Nemce pa porki banditi difikulti. Potem sta se skupini nekako domenili za krajšo skupno zabavo, da bi pozneje planili v pretep vesele in razigrane volje: zabava je bila v tem, da so nekaj intervencijskih miličnikov pometali dol na cesto. Najbolj so se zabavali, celo objemati so se pričeli, kadar je kateri intervencijski miličnik, ki so ga določili za svojo zabavo, prosil, naj ga ne vržejo; še celo pa so se valjali in scali po tleh, ko je starejši intervencijski miličnik padel na kolena in zajokal, da je tik pred penzijo, da ima jetično ženo in devetero nepreskrbljenih otrok – s trgajočimi gibi je privlekel iz prsnega žepa oguljeno listnico in jel kazati okrog fotografijo kompletne družine, kjer je bilo črno na belem, da mož ne laže – no, tega intervencijskega miličnika sta dva najkrepkejša pretepača prijela za pete in ga malo zanihala nad globino; pri tem je intervencijskemu miličniku padla z glave kapa, kar je dalo veselemu vzdušju na terasi hotela Lev pečat: pretepači so eni začeli jodlati od nepojmljivega ugodja, drugi pa so razširili roke v nebo in v silno razkoračenih stojah zapeli o soler mio. Kajpada so zdaj pozabili na prejšnjo sorto zabave, tako da starejšega intervencijskega miličnika le niso vrgli dol na cesto.
Po semaforski logiki bi imelo prednost vsekakor službeno vozilo milice, saj to je imelo z zeleno lučjo odprto pot skoz križišče. To seveda, ako rešilni voz ne bi bil ravno na nujni vožnji. Predpisi dajejo v primeru, ko v križišče enakovrednih cest hkrati pripeljeta dve vozili (npr. milica in rešilni avto) na nujni vožnji, ne glede na desno pravilo ali semaforske znake, prednost rešilnemu avtomobilu. Prav tako ima rešilni voz na nujni poti prednost pred gasilskim vozom na nujni poti, kot ima gasilski voz prednost pred milico (če sta obe vozili na nujnih vožnjah).
Tako gre prioritetna lestvica takole:
1. največ prednosti ima rešilec,
2. manj prednosti ima gasilec,
3. najmanj prednosti gre milici.
Zaporedje je očitno humanitarno. Ob rešilnem vozu je asociacija na reševanje življenja, ki visi na nitki. Ob gasilnem vozu je asociacija na družbeno imetje, ki ga jemlje hudič. Ob milici pa je asociacija na pobeglega tolovaja. Najmanjša škoda je vsekakor, če na račun rešenega življenja ali družbenega imetja pobegne tolovaj, saj končno ima tolovaj kratke noge in pičlo sapo, roka pravice pa je neizmerno dolga, da ga bo slej ali prej pokrila dlan te roke; večja škoda je, ako na račun rešenega življenja vse družbeno imetje pobere hudič, toda kljub temu, da je škoda večja, le kaj je to v primeri z rešenim človeškim življenjem! Po taki humanitarni logiki so se rodili predpisi o vozilih na nujnih vožnjah. Takoj pa bo jasno, kako nedosledna je na tak način uokvirjena humanitarna logika. Namreč:
Rešilcu je šlo s to službeno vožnjo resnično za rešitev človeškega življenja, ki je viselo na nitki in se le še medlo upiralo naglo korakajoči smrti.
Ali pa je milica hitela za ubeglim tolovajem?? Ne! V tem primeru je milica hitela reševati desetine življenj, ki so visela na nitkah. S terase hotela Lev so vendar že odjeknili streli. Čudež je, da še nihče izmed spopadlih ni zletel čez nefunkcionalno kroparsko ograjico s cvetličnimi lončki. Življenje vsakterega izmed tridesetih ali štiridesetih borivcev na terasi je viselo na nitki prav tiste kvalitete kot življenje v trebuh ranjenega intervencijskega miličnika dr. Bačnik Cirila.
Že. Toda podčrtati je potreba v korist rešilčeve prednosti tudi to, da je ponesrečenca dah smrti oplazil pri vestnem izvrševanju službene dolžnosti, da bo v primeru najhujšega za to odgovorna vsa družba, saj prav ta je implicite ponesrečencu naložila nevarno dolžnost, v kateri jo je izkupil.
Pod težo teh dejstev, in tudi da z izsiljevanjem prednosti ne bi prišlo do še hujše tragedije, sta se morali vozili ustaviti sredi križišča. Iz rešilca je planil močan bolničar, medtem ko je šofer živčno pritiskal na plin, kot da hoče motor pošteno razgreti, da bi pozneje z najurnejšo vožnjo spet pridobil izgubljeni čas, ki se ga je zdaj izgubljalo sredi križišča. Iz milice je skočil najpostavnejši intervencijski miličnik in se postavil nasproti bolničarju. Bolničar je grozeče uprl roke v rok in zakričal:
»Vi šintarji, kaj pa življenje!? Kje je vaša vest, kje poznavanje predpisov, samo če je treba koga fentati, se super spoznate na vse!«
»Mi – šintarji?« je zaripnil intervencijski miličnik. »Ti – šintar, ti, oblast žališ, daj sem osebno!« In mu je roka planila na ročaj gumijevke.
»Eno po pizdi, če češ, ne pa osebno!«
Na pločniku so stali študentje. Ko so presodili, kaj se godi, so se pogovarjali med sabo:
»Država je v razsulu, Slovenec bo Slovenca, brat brata, kot med Drugo vojsko! Saj ni čudno, da se Lahi pa Švabi že kar zdaj bockajo, kdo bo od jugoslovanskega kadavra odtrgal večji kos.« Najpogumnejši študentje so zahtevali zborovanje.
Medtem je bolničar prvič udaril. Miličnik je odskočil, a del udarca ga je le dohitel, da se mu je ulila kri iz nosa. Ko je ugledal svojo kri, je poživinil. Vonj krvi ga je v trenutku prekalil, postal je ko jeklena struna. Bolničar je bil pač navajen pogleda na kri, zato se njegova trenutna kondicija ni v ničemer spremenila. Mirno je preudaril, katera od miličnikovih vitalnih točk je sedaj najbolj izpostavljena, zatem je v drugo zamahnil. Miličnik niti trenil ni. Kot da bi energija, ki se je ob novem udarcu sprostila, enostavno preška v njegov rezervoar energije. In da je s tem dolitkom rezervoar prekipel. Prvič je zamahnil. Bolničar je padel na kolena. Še enkrat je zamahnil. Bolničarju se je iz levega ušesnega kanala udrla kri. Kri, kri. To je dalo moč miličniku, da je hotel udrihati še in še enkrat.
A zdaj so bili spet na mestu študentje. Najnaprednejši so ustanovili ad hoc odbor. Odbor je izbral iz svoje srede poslanca, ki je z depešo odhitel na ustavno sodišče SR Slovenije. Depeša je vsebovala podatke o incidentu na križišču pred delavsko menzo, naglas pa je bil na vprašanju o ustavnosti apriorne prednosti rešilcev. Tekst je bil sklenjen takole: »Pristojno instanco prosimo, naj nam v najkrajšem možnem času obrazloži, kako je moglo priti do neljube ustavne zmote prav v jugoslovanski ustavi, za katero se danes v svetu meni, da je najnaprednejša. Tovariški pozdrav!«
Dežurni sodnik ustavnega sodišča je bil moder in razumevajoč očak s cca meter dolgo belo brado in monoklom v desni očesni duplini. Od začudenja je dvignil obrvi, da se je uvela koža v duplini premaknila in je monokel zableščal v jarki svečavi zahajajočega sonca. Svečano je dvignil obe roki. Solze so mu stekle po levem licu, medtem ko so se solze desnega očesa zbirale za šipico monokla toliko časa, da je bilo oko že utopljeno. Potem pa so solze kar naprej vrele in nenadoma je previsok pritisk solza vrgel monokel z zamolklim tleskom daleč stran; a ker je bil monokel pripet z zlato verižico na sodnikov oprsnik, je padel med skladovnice mehkih aktov in pivnikov na mizi pred očakom.
»O, jaz srečni človek, da sem dočakal tak trenutek! Da se študentje borijo za pravice naše vrle slavne milice … oj, to je preveč, to je neizmerno … poslej bo na svetu tako lepo, prelepo za mene, ki sem vajen le hudega … o, da bi dočakal tudi sadu vaše borbe, tovariši študentje …«
Med ihtenjem je skušal vstati izza mize, pa mu to nekako ni uspelo, da se je le zaganjal kvišku, kar mu je povzročalo silne bolečine, da je nazadnje kar stokal; študentski poslanec je starcu skušal olikano pomagati, stopil je do mize in se stegnil, da bi ga prijel pod pazduhami. Dežurni ustavni sodnik je hlastno zgrabil za stegnjenj roki in si ju kar obe hkrati ponesel k obrazu, da jih je z veliko ihto pričel močiti s solzami in hvaležno poljubljati. Študentu je bilo nelagodno, skušal je odtegniti roki. »Tak dajte no, tovariš sodnik, mi smo vendar že od nekdaj ljubili našo oblast! Samo nihče nas ni razumel, vsi so videli samo tiste udejstvujoče se študente, saj veste, mislim, tiste bitnike pa hipije pa ohojevce pa tribunaše … nihče pa ni videl resničnega jedra študentovstva, nas, poštenjake, ki moramo živeti z dvajsetimi jurji … o, saj se ne pritožujemo, pa če nam bi jih dali samo deset, če gre za našo pošteno oblast, našo milico, bi tudi deset jurjev zavrnili in si jih vzeli samo kakšnih pet …«
Ker so se ustavnemu sodniku roke preveč tresle, je prosil poslanca, naj mu pridrži telefonsko slušalko in zavrti številko 92. Potem je od one strani jezljivo zahteval okrepitev od bolničarja napadeni ekipi na križišču pri delavski menzi. Na oni strani pa niso hoteli o čem takem nič slišati.
»Kaj?« je zapiskal v mikrofon dežurni ustavni sodnik. »Da primer poznate? – Pa niso še nič ukrenili! Nezaslišano! – Da ima Izvršni svet prisluškovalne naprave? Ampak vi ste hudiči …«
In se je navidez samo malo nagnil naprej, da se je naslonil na mizo, bilo je, kot da od sedaj naprej samo še nekaj pozorno in ubogljivo posluša. Toda dežurni ustavni sodnik je bil mrtev.
Uporni bolničar je padel vtretje na tla, ko je po naročilu generalštaba (ki ga je o stanju na cesti pred delavsko menzo informiral slovenski Izvršni svet) prispela na lice mesta manjša tankovska enota zasavske divizije. Stvari so se hitro uredile: kapetan I. klase, drugače politkomisar omenjene oklepne enote, je imel s četico intervencijskih miličnikov krajši teach-in, prebitemu bolničarju so dali umetno dihanje in že je rešilec startal v ponovno divjo vožnjo. To so se študentje režali iz objestnosti, ko je pretepavski intervencijski miličnik še dolgo tekel za rešilnim vozom in vpil in krilil z rokami:
»Odpusti, tovariš, odpustil Nisem bil vedel, da gre za mojega najboljšega prijatelja …«
Medtem ko se je četica milice spet zbrala in odpeljala naprej k svoji dolžnosti, so študentje polegli na cesto pred mrzle modrojeklene gosenice tankov sovjetske izdelave in si prižgali nekaj gramov hašiša. Politkomisar, kapetan I. klase, je stopil med študente in se dal informirati, s čim jim Armija sme ustreči. Študentje so se gugali na mavričnih hlapih in so pogledali dol in rekli:
»Mi protestiramo proti ruskim tankom kot takim. Zaradi Češke. Našo Armijo pa ljubimo, ker je ljudska.«
Oficir je bil pesniški človek, v očeh sta se mu zalesketali dve solzi, potrepljal je študentarijo po plečih in ukazal tankistom, naj zlezejo iz tankov in tudi oni protestirajo proti ruskim tankom kot takim. Potem so se dolgo pogovarjali, da nimajo nič proti sovjetskemu ljudstvu, še več, oni da sovjetsko ljudstvo in še posebej ruski narod že od nekdaj obožujejo (… pa literatura, pa muzika, pa umetnost sploh, pa široka duša …), vendar je tu sovjetska oblast, sovjetska politika, ki drži korak z amerikanskim fašizmom, to da je tisto, kar jih je pognalo na ulice … Tankisti so se vneto hudičih z marijanco, višek pa je protestno zborovanje doseglo, ko so enega ruskega tanka obrcali in tolkli po njem z gorjačami, na koncu pa so ga zažgali, tako da je zgorela vsa olivna barva in vse bele oznake in vsi leseni in plastični deli. Med aktom so študentje in Armija kričali, da za Palacha, da so oni Titovi, Tito pa da je naš, in da Tito partija. Tudi je medtem priletelo na cesto nekaj intervencijskih miličnikov, ki so na terasi hotela Lev pazili, da se kateremu od laških in švabskih pretepačev ne bi primerilo kaj hudega. Najbolj divji študentje so sklenili, da so miličnike pometali na cesto laškošvabovski pretepači, zato so naredili med ostalo študentarijo in Armijo bliskovito akcijo, katere apogej je bil, da je vsa ulica mahoma obrnila obraz gor in s pestmi zažugala k strehi hotela Lev z gromkimi vzkliki: »Tujega nočemo, svojega ne damo!«
Intervencijski miličnik dr. Bačnik Ciril je v nečloveški bolečini medlel, pred očmi so mu prhutale krpe najrazličnejših barv in oblik, v ustih je zaznal nekaj toplega in slanega. Ko so ga kolegi intervencijski miličniki dvignili, da so ga položili na improvizirana nosila, je vse pisane halucinacije mahoma zagrnila črna rjuha brezuma in nezavesti.
Rešilni voz številka 14 se je vrešče ustavil ob robu poligona vzporedno s terenskim vozilom milice. Šofer je pustil motor kar delovati v prostem teku, samo ročno zavoro je zategnil, in z bolničarjem sta hkrati odprla vsak svoja vrata in skočila ven. Voznik je stopil k zadnjim vratom, da jih je odprl na zevaj in iz kabine potegnil nosila. Bolničar se je opotekel po trati nasproti štirim intervencijskim miličnikom, ki so v previdnem kasaškem drncu nesli k rešilcu nosila s ponesrečencem. Sredi trate so se srečali, toda intervencijski miličniki se sploh niso zmenili za bolničarja. Stekli so z ravnimi in optimističnimi očmi in obrazi naprej k rešilcu, ki jim je bil že ves čas za edino pozitiviteto; da se bodo v humanitarnosti uresničili tisti hip, ko bodo pod dlanmi začutili gladki lak hladne rešilčeve pločevine; da bodo
Drugič bomo kurja čreva vlekli naprej.
