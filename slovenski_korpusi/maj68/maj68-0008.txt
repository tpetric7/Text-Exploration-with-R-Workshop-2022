In naenkrat si prebogat.
Komu boš dal vse te vetrove njive, komu livade razcvelih želja, komu dekliške nasmehe in pesem, ki s krvjo ženam po žilah igra.
Po poti med jagnedi pojdi na trate in pticam skrivnost njihovih pesmi ukradi, otroško ihtenje ujemi v dlani, v oči si nasuj svetlo zelene pomladi.
Pojdi, dokler so še ceste zveneče in žejna telesa so njive za setev, zasej v njih semena lepote.
Velika drevesa bodo semena v tem svetlo zelenem času pognala.
