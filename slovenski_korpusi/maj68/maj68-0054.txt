Mere resnice v okradenih krošnjah gnezd ob bednejših slikah bežanja, žuljavih, trdih besedah strahu sočutja do vlažnih, bolnih kleti, z darovanjem izžganih verig v laježu volčje mesečine, psov podarjenih za praznik v nočeh ciganskih konj in kraj v rokah, očeh in ustih otrok.
Lakota v šapah in gobcih iskanja, ubijanje na ostrini oči in zob v ogradah dednosti in vere za mrtvece v okopih prvega zorenja in matere izjokanih oči v črnini, sovražnost nebogljena v vodah vetrov in vrbovja v kopnini jutra, v meglah pogovorov noči z nočjo metafora laži v resnici zamujenega koraka ob srečanju s prastaro čarodejko. Vse za ponosen greh idej v otroških zapoznelih sanjah darovanja.
Kovinski lesk v topolih vodovja utrujenih in zapoznelih rek v veternih poteh s skovikom sitim src zastraženih cipres, gnus in slast v besedah slačenja, v objemu semenja krik sanj in odtujena bolest v prsih sinov.
Našli so kamen velikih mož in v njem skelet stoletij, nagrobni napis belih bogov v perjanici zadavljenih rož in otrok, in ker so iz kamna stopile kosti s staro krvjo v razpraskanih ustih, z rojstvom dni v iztaknjenih očeh, sem ti vzel dlani.
