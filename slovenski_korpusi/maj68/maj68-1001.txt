I
Preudarjam Navsezgodaj kaj ni prepozno za domačo pesem na obsojeni gori
Rojstvo je zdaj vprašanje ko je odnešeno snopje v jutranjih povorkah s petjem in streli o davnem herojstvu
ki ugaša blišč ugaša bedo vprašanje o tistih ki iščejo svoja usta v požganem znoju O tistih ki tipajo v najstvu in niso nič bliže bogovom ki pešačijo v breznu ožgani od nas zakaj niso pripuščeni k svitu ki mu služijo vse stvari o tistih ki puščajo svoje kosti na začetku brez milosti ko se spušča zastava
In jih preudarja ura navsezgodaj ko v kamnu razpada slednji pomen besede ki je ilo ki je prisega snedena v nevzdržnem gladu sivega ugrezajočega v slednji kazni v transu ognja Kje najde grom svoj cilj v hudi uri in ugasne v svojem domu prinašajoč odgovor in kri za čakanje v vrsti stvari pred svetom
Jadra so pogorela Delfi molčijo nobena vesla jih ne dohitijo do večera ko zvezde padejo v močvirje in cilj preseka pot
Pepel dogovori in pristanišča odnese na dno jutra ki bo rana umirajočim
II
Ne bom te izrekel besni čas ki naplavljaš smrten plen neogibno oko otopelih v gladu v dnevu v prahu
zakaj požgana dežela si
Ne bom te izhodil skozi mrtve odzvene ki se vračajo živim pod noge kakor ujede v soparen dan kjer izginjam v stvareh prinašajoč smisel svoje krvi na svetlo v izropanje pod sonce v očiščenje nad dan ki v času rasti vsak hip ubija z glavo in repom zavedajoč se svojega konca
zakaj požgana dežela si
Ne bom te razkrival v baklah ne v noči pod nobenim kamnom lačnih kali pod nobeno zastavo izpranih voda kjer brstimo v propadlih očeh prinašajoč smrt v bližnje krike ob rojstvu
zakaj požgana dežela si
jalove gore kakor privid ravnine kamen kakor čas bube kakor prah prah kakor dom dom kakor žeja žeja kakor žeja resnica struge čustva izlivov
izpraznjeni mehovi krvi izpraznjene sanje o poti o porodnem kriku ko vstajam zjutraj ko vstajam opoldne ko vstajam ponoči
ko ne zmoreva biti ko ne zmoreva roditi
zakaj požgana dežela si
zakaj izžigaš me zakaj jaloviš me s prstjo in nebom zakaj ruvaš me Ruvaš
Zakaj hočem te po znoju
