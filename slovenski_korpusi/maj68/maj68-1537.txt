legenda: gotika ni gora ampak javno mnenje mnenje brez javnosti robec za smrkelj vsega mesta preprosteje bi rekli: izobčenje poleno pod noge novačenje za z dežja pod kap
1
vsak mesec v zbor v zbor za staro pravdo da prelistaš gnile urbarje in se prepričaš da so neuporabni
vsak mesec v zbor da povohajo tvoj jezik neizgovorjene besede da prislonijo nos na vseh sedem odprtin da ti razlomijo krožnike – kaj vse se dobi na krožniku da ti sklede pobijejo pladnje preluknjajo – kaj vse počaka na pladnju to je gotika gotika gnusna prašičja volovska crknjena usmrajena
2
kajne: iz precej debelih kosov je človek ko razpade njegov duh zbere vse okruške da si telo na novo pozida a kaj ko tvoj duh vzame moj kamen ko tvoje kose vzame duh biriča seveda tolažimo se kot se spodobi: merica naših dni je majhna ali velika premajhna ali prevelika kakor kdo in kakor komu
potem stopimo na vratove obglavljenih kipov kraljev in pesnikov njihove garjave misli smo krpa njihovih stavkov pa kaj: ni nas sram
zarjavela krona nam vlada zarjavela gotika je naš kralj sveta ni več ni drugih kraljev
izpehali smo se iz zgodovine v večnost v nesmrtnost
3
en dober dan in enkrat hvala zgoraj glava spodaj noge namesto jokajte z jokajočimi o pripominjam: namesto veselite se z veselimi en dober dan in enkrat kaj zato
glava se zaletava ko da led prebija noge bingljajo ali gazijo hitijo ker so samo epizoda telesa vendar kam: ni obzorja za našimi kolibami in roka ki dvigne prazno golido je najvišja gora gotike
o pripominjam: od glave do nog nič dlje in od glave do nog je minuta ne pa sto let samo vozel smradu ne pa vozel let in v bistvu je to še kako opičja igra
roka z golido hitro hitro omahne
