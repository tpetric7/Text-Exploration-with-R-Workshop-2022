Drevesa v parkih so ječala pod jarmom snežne odeje in veje so pokale od pritiska zmrznjenega snega. Vsak grm je molčal. Rastlinje ni več upalo, da bo še kdaj učakalo pomlad. Tedaj pa je po vseh dialektičnih pravilih nastopila doba odjuge. Seveda je imela odjuga videz politične manifestacije.
Tovariš Sonce je dal direktivo, naj enkrat za vselej preneha nasilje zime. Komiteji za idejno vzgojo rastlin so prirejali množična politična zborovanja. Zelene trave so veselo valovile, nad njimi pa so kot razsvetljena letala na dan državnega praznika letale kresničke. Vsa rastlinska javnost je označila preteklo vladavino zime kot reakcionarno. Obsodili so tudi kult sneženega moža.
Tovariš Sonce je vneto sijal na zemljo, kot da bi hotel nadoknaditi zamujeno. Poskrbel je, da so vse trate dobile pravo barvo in da so se popki optimistično razcveteli in s svojo vztrajno rastjo dokazovali veselje nad novim življenjem. Vsak dan je Sonce inšpeciralo svoje državljane. Zanimalo ga je, ali so vsi zadovoljni. Bil je pameten, vendar ko je slišalo negodovanje travnih bilk, ki so se sušile od previsoke vročine, je takoj ustvaril umetno opozicijo ‒ deževne dneve. Tako je razpoloženje državljanov dobilo spet normalen, lojalni videz.
Tako je bilo vse leto. Menjavala sta se sonce in dež in rastlinstvo je bilo zadovoljno. Zelene trave so bite celo navdušene nad takim življenjem.
Stara drevesa so previdno molčala, ko so si mladi popki žvižgali popevke o odjugi. Mnogo zim so preživela in vedela so, da je bilo v vseh odjugah tako: kritizirali so lanski sneg in niso mislili na to, da zima vedno znova vrača, enkrat hujša, drugič bolj mila.
Ko so stara drevesa začutila bližajočo se zimo, so previdno slekla obleke, ki so jih dobila v dobi odjuge in disciplinirano čakala, da jih spet pokrije sneg. Na tak način so preživela vsako zimo. Mnogo zim …
