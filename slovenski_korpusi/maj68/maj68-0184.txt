NA FAGG – VSEVEDI! Iz pisarne FAGG so prihajala visokodoneča potrdila, da nekateri študentje ne prejemajo nikjer pod božjim soncem nikake in sploh nobene štipendije. Nejeverni Tomaži so podvomili v človeško nezmotljivost in kaj hitro našli nekaj ptičkov, ki so zobali zrna štipendij. Nezaslišano! Kar brez vednosti nameščencev.
DOPISNI TEČAJ – NA AKADEMIJI ZA GLASBO! Nekateri slušatelji na ljubljanski akademiji se pripeljejo iz raznih krajev Jugoslavije enkrat na mesec pogledat, kaj je novega, potem … potem pa diplomirajo. Dopisna metoda pa res nekaj velja!
CENTER IN BEŽIGRAD MED VODEČIMI: Pismeni izdelki občinskih mož iz obeh ljubljanskih občin so se povzpeli pod sam vrh na lestvici slovenščini tujih dopisov.
NOVO VERZIJO FUNTKOVE PESMI LAKOMNI PES je odkrila komisija za podeljevanje posojil študentom. Prevelika gorečnost je pokopala nekega študenta, ki je bil zapisan na premnogih plačilnih seznamih. Ostro je protestiral, ko so ugotovili, da prejema »samo« subvencijo, posojilo in štipendijo, in mu razložili, da vsega ne bo mogel obdržati.
KAKO DOŠLO, TAKO PROŠLO! Ta misel se nam je utrnila, ko smo v baru Slon opazili študenta, ki je še istega dne prebiral vse registre študentske socialne pomoči. Prišel, videl, prejel denarce opoldne – oddal denarce, videl, odšel opolnoči!
KDOR ZNA, PA ZNA: Sinu trdnega kmeta je bilo odklonjeno posojilo za študij zobozdravstva. V pritožbi je prizadeti natančno prikazoval, kako gre kmetija rakovo pot itd. Ni, da mu ne bi verjeli, saj je možak – inženir agronomije!
NIČ NI TAKO SKRITO, DA NE BI POSTALO OČITO: Razpis brezobrestnih posojil za študente je razkril še enega grešnika: kmetijsko zadrugo iz Ribnice. Svojemu štipendistu daje natanko štiri tisoč dinarjev štipendije. Prava sreča, da ne kaj več, če ne bi Francelj še pri posojilu »izvisel«.
VČASIH TAKO — VČASIH DRUGAČE: V tej sezoni bolje izvoziš, če domači niso kaj prida marljivi. Boris je napisal: »U moji familiji nikdo ne dela«.
ZLOBNEŽI TRDE, da je bil na nedavnem filozofskem simpoziju prebran referat, v katerem so bili predlogi, vezniki in oblike pomožnega glagola »biti« v slovenščini, ostalo pa v več ali manj razumljivi tujščini.
NA SIMPOZIJU SMO SLIŠALI: »... ekonomisti pridemo še v težje stališče, da moramo zavzeti stališče do vseh teh stališč!«
»Jaz tako trdim in se s tem strinjam!«
ZELO POUČNO: »Marx ni pisal v srbohrvatskem jeziku!«
Odgovor: »Pa tudi v slovenskem ne!«
Pa še res je oboje skupaj.
DEMANTI: Ni res, da je bilo vlomljeno v pisarno Študentske samopomoči. Prej bo res, da bomo skozi prežagane rešetke na oknu ponujali osvežilne pijače iz našega novega buffeta. Kdor verjame, naj ga …
OBSODBA A PRIORI: ZAGREB 64 – Festivali so spet pridrveli nad nas. Na pomoč! Reši se, kdor se more!
LASTNA HVALA – CENA MALA: Tale Škorpijonček je star že eno leto, a kaj moremo zato, če smo že spet brali poročilo ŠKUD Akademik za redno letno skupščino.
TRAMVAJ-KOMANDA PRED AKADEMIKOM: V ljubljanskih avtobusih so zamenjali tablice z opozorili v slovenskem jeziku, Akademik pa izpred vrat ni snel plošče, kjer beremo prava čuda – prevode naslova njihovega društva. Seveda tudi omarica plesnega kluba še vedno čaka, da – splesni!
EKONOMISTOM V POUK: Friday pomeni v angleščini petek in ne četrtek. (Urnik uradnih ur na pododboru IAESEC).
PREŽVEKOVANJE: Zvedeli smo, da pravniki doslej še niso prebavili variacij. Kaj, ko bi pristopili k smotrnejšim opravilom?
SOFIZEM? NITI NE! V Tribuni je zapisano – Študij je družbeno potrebno delo. V redu, strinjamo se. Kaj pa plačilo zanj? Štipendije?! A-a.
(LIBERTÉ) EGALITÉ (FRATERNITÉ) – gesla francoske revolucije so tuja našim absolventom. Eni gredo pogledat grške razvaline, drugi švajca visoke gore, tretji pa gredo pogledat na uro v zvoniku v Spodnjem Kašlju. Ni vsak za vse!
TRIBUNINO SONČECE JE ZAKRIL TEMAN OBLAČEK: Zanesljiv znak, da počitnice niso daleč.
