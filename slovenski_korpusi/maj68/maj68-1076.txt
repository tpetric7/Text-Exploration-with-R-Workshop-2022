Zbudimo ga. Odvlečemo ga s sabo. Ko smo zares sami z njim, mu znenada zadrgnemo okrog vratu zanko iz žice. Žica naj bo zadosti voljna, da se pri nadaljnjem ne bi precviknila. Prosti konec žice vržemo čez nizko vejo in ga hitro pritegnemo. Zdaj ko visi pred nami iz oči v oči in se duši, vzamemo gorjačo in ga tepemo. Tepemo ga brez usmiljenja, saj dejanje zaradi pomoči ni dejanje nizkotnosti. Seveda nam grozi z zobmi, ki hlastajo in se otepa v neprištevnih penastih krčih. To nas ne moti, zato udrihamo še močneje in če se ne umiri, ga nazadnje močno potegnemo za zadek. Kar obesimo se nanj. Tako ga umirimo.
Potem splezamo z njim na zelo visoko drevo, najraje smreko in ga obesimo v vršičku. Bolje je, da si ne ogledujemo svojega dela, raje občudujmo iz višine jesensko razkošje barv, ko se spuščamo ob deblu.
Taisti Rožengruntar je namreč pogledal razčehnjeni obraz ubogega bitja in je naenkrat zatulil pa padal in padal ob deblu navzdol. Našli so ga zelo poškodovanega. On pa je kar renčal in ko so ga mazilili na smrtni postelji, ni spravil ljudskega glasu iz sebe. Umrl je v strašnih mukah. Brez človeškega dostojanstva.
