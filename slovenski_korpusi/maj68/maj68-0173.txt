Drug drugega – kakor je kdo na vrsti – odtrgajo, pahnejo čez prag, naj tava sam. Potem ga gledajo izza zastorov in čakajo jutra. Jezi jih njegova trmoglavost, ker se vedno znova in znova pobere. Vendar vedo, da imajo prav in zato jih vsakič prijetno zaščegeče v grlu.
Prihajala je po hodniku ogledovaje si številke na vratih. V počasnem plesu se je bližala, ko je spet in spet zaokrožila k steni in se vsakič odvila na pot v sredini. Gledal jo je: Odkrito naravnost. Iz žepa je potegnil cigareto in si jo prižgal; razkoračen je čakal. Zdrznila se je (ni mogla prikriti), zažarela. Obotavljala se je. Vendar samo za hip – začutila je, da je v kleščah. Morala je naprej, saj ji je samo to preostalo.
*
»Kako si zapleten!« je vzkliknila, ko sta stopila s pločnika na cesto.
Zapleten? In je ukradel vili in smreki na oglu ob koncu ulice podobo, kakor bi dahnil k njima. Tam. Tisti večni tam.
»Ne,« je spregovoril, ko sta stopila na pločnik, »najenostavnejši človek na svetu sem.«
»Potem se pa razjasni!« je vzkliknila.
Hodila sta drug ob drugem kakor vsak na eni strani nedosežno visoke in dolge šipe.
»Greva k Petru,« je predlagal na zadnjem križišču.
Ugovarjala je. Milostno je dovolila, da jo je prosjačil.
»Ob tem času je tukaj zmeraj moja mama na turški. Nočem, da me vidi!« se je šobila pred vhodom.
»Bom šel naprej, na izvidnico!« se ji je smejal.
»Saj je ne poznaš!« ga je zagovorila.
»Seveda jo, – tebi je podobna,« jo je zagovoril nazaj.
*
»Mordre? Kaj je to?«
»Ugrizniti. Tebe bom …« Sijoča, oblita z lasmi se je sklonila čezenj, da bi ji lahko za senca prijel glavo in si jo obdržal v naročju. Ogorek je potlačil v pepelnik. – Tam. Tisti večni tam.
»Kaj mi hočeš povedati?« Tako zatrepeče grožnja.
Molčal je.
– »No ali boš?« – »Hotel sem …« – Molk. – »No – bo že kaj?« Molčal je.
»Ti si pa res!«
»Povedati sem ti hotel …«
»Hotel sem, da sem se te silno zaželel … kot bi iztegnil roke za letalom na nebu.«
»Kdaj se bova videla?«
»Ti in tvoj večni kdaj!«
»Telefoniral ti bom.«
»Zaman. Me skoraj nikoli ni doma«.
»No kdaj pa potem?«
»Pa kaj hočeš od mene?«
»Kdaj imaš kaj časa?«
Skomignila je. »Ne vem.«
»Pa telefoniraj ti meni!«
»Imaš telefon?«
»Da, v službi.«
»Kakšen?«
»37–484. Sedemintrideset štiristo štiriinosemdeset – Si boš zapomnila?«
»Sedemintrideset Štiristo štiriinosemdeset.«
»Sedemintrideset štiristo štiriinosemdeset,« je stal, ko se je kakor čolniček, ki ga je spustil, izgubljala med ljudmi.
Tam. Tisti večni tam.
*
V vsakem človeku zarenči zver. Preganjana, v zadnjem zatočišču, v grmovju pred navpično steno, koder je najboljši cilj. Takrat se prihuli k tlom, usloči, da ji kakor srh spreleti telo. Sonce je že na poti in preseva meglo. Ptiči volijo dan, list se vrtinči k tlom, nekje blizu žubori voda. Lajež psov.
Naj bo dopoldne, naj bo opoldne, naj bo večer. Naj bo nujno, naj brni telefon, naj kolesarijo kurirji. Pokriješ se z odejo, ki ti je bila zlezla z ramen. Ne gledaš v steno. Ne samo lajež, zdaj udira vate že hropenje in gibko lomljenje zasoplih, zaslepljenih psov. Iznenada planejo k tebi, se povzpnejo nate. S širokimi zamahi jih odganjaš, vendar te zdaj tu, zdaj tam grizejo, trgajo in vlečejo, da nevede krvaviš. Ne odneha in ko srditeje vzplamti, se za čas poleže. Potem spet nepričakovani razbesni vrtinec. – Drobna postava prihaja. Nikamor se ji ne mudi. Kakor da uživa naravo – kakor da bi se vračala z izleta. Nezadržno se veča, kakor bi slučajno tod mimo vodila njena pot domov. On je ubijal, vso noč je klal. In je bil krvav, po obrazu in rokah. In je bežal. Neprespan, s topim udarcem v glavi.
Hrum ti ne vrne miru: razboli rano. Znanci ti ne darujejo kruha: prazne dlani stiskaš. Sonce sije, ampak ne samo zate. Rokam mesta ne uideš. – Zdržati. Če mižiš, ti je laže. – Vsem si na očeh. Korak in korak in zanihljaj roke. Zasleduje te tvoj jutranji obraz, neobrit, brezkrven, mlahedrav – kakor razrvane oči in zaudarjajoča, maščobna povrhnjica, ki odstopa – kakor semeniščnik, ki se mu poda sekira.
Drugo noč, ko si ves mrzlično smuknil iz postelje, se z grabečo hlastnostjo napravil in skozi okno zapustil sobo, tečeš ob zidovih, tečeš ob zidovih, varen za privzdignjenim ovratnikom, divji od brezumja prečkaš križišča mimo svetlih semaforjev – odleglo ti je; nemočnih rok, ki so davile, stiskaš in motriš svojo žrtev, toplo in voljno telo pri nogah. Sopeš, ker se ne gane, ker te reže v pljuča ostri zrak samote in noči, ker ti na licih ledeni megla.
Tretja noč te zaloti nepripravljenega. Osupel se sprašuješ, ali je bil vmes dan in ali ni sledila noči noč. Ničesar ne veš za trdno. Negotovost te vznemirja in mučna slutnja o nezavedno preživetem dnevu te straši. Strah se stopnjuje v grozo. Ležiš z odprtimi očmi in kakor ozon te osvežuje bistrina v glavi. Ne misliš na nič in ničesar ne pričakuješ. Pustiš, da se tesnoba vzdiguje in da ti jo tihota odplakuje s prsi. Potem opaziš, da se pohištvo in predmeti izvijajo iz brezoblične, plavajoče mehkobe, in potem vidiš, da je bled svit polil parket. Prišlo je jutro, ki ti ni zanj in ki se tudi ne meni zate.
*
Nekaj moraš početi, da te ne požre glava. In je vzel denar in šel poiskat vlačugo. Že pri vratih jo je uzrl, kako je pri mizici v kotu srebala kavo in kadila. Medtem ko se ji je bližal, se je silil z njenim telesom in si z nesramnimi predstavami burkal domišljijo. Pozdravil jo je in vprašal, če lahko prisede. Pokimala je. Pogovor, zadržan in mučno živčen, kakor zahteva uvertura. Potem o stvareh, ki sta jih sproti pozabljala. Sčasoma se je razživela in pokazala svojo barvo. Pocestni žargon, predrzen v prostaštvu. Za zbližanje in pogum. – Previdno je namignila na denar. Pokazal ji ga je.
»Ne da se mi več tu sedeti,« je rekel.
»Srček?«
»Plačat!«, je poklical natakarja.
Svinjarija, ne pa duševna higiena. Ponesnažen, umazan, zgubljen se je vlekel domov. Vzlic temu, da je gledal izložbe in se potapljal v umikanje v gneči, ga je spet in spet izneverila misel, da se je stresel od studa.
Tja! Nazaj tja!
Kakor na gmajno nazaj ogenj kurit in kozo tolč, ovce zavračat in piščal rezat – kakor zvečer na skalo k morju sedet, da te polni butanje zakasnelih valov in mamljiva razsvetljava parnika, ki vozi mimo, in pokašljajoči glasovi pod šotori in vznemirljiva glasba od plesišča pri drugem pomolu … kakor sapa popja ustnic in napenjanje brstja prsi, predano žarenje cvetov oči in nenadejani dotiki vejice dlani ob vejico dlan – in nagli umiki … kakor stresanje kitic s pentljo in glava pošev razigrano spogleduje in vznak priprtih oči, sproščena v nerazložljivem zanosu k nebu in pobešena v samotni muki, ker se nevajena bližine še ni naučila dati … kakor jagoda za jagodo, hip za hipom – se maje grozd, temen od soka …
*
Vseeno je. Ko vstaneš, se že večeri. Ko ležeš, se že dani. Kakor obsojen na dosmrtno sedenje pri točilni mizi v baru. Pevka z izrabljenim altom, glasne družbe in pajacasti samotarji in prižemanje v temi … kakor glavobol zmeraj enolično eden in isti program artistov, čarovnikov, komedijantov, eksotičnih plesalk in na koncu za poobedek postan strip-tease …
Ni izhoda iz ujetosti dnevov in sten, pozabe za tvoja muko, ki zeva po iztrganem sadu … nenehna hoja ob breznu in brezciljno vzpenjanje in spuščanje, samo da utrudiš telo … nepremakljiva obstojnost predmetov – razbiti, raztreščiti, razkosati … ko bi se po tej noči rodil v razdejanje … raztrgal bi si srajco na prsih –
Vztrajati. Ne pustiti do sebe – drugi pa: niti za ped skreniti – drugi pa; ne odnehati – kleši svojo pot, strmo in samotno, vijugasto, v skale, k soncu … nikoli ne sprašuj, čemu. – Videl si obraze in roke.
*
Vso noč in ves dan sta se že ljubila. Imel je njeno telo in raztrgal ji je dušo. Oba sta sovražila hupanje avtomobilov in trolejbus in brozgo in ljudi; zakopala sta se drug v drugega in v njen inteligentno urejeni brlog, drug drugega sta pitala in si po požirkih podajala kozarec. In v ustih ji je prižgal cigareto in puhnil dim, medtem ko je nastavljala iglo na ploščo, in dal ji je cigareto v usta in predala sta se besom.
Kakor bi ga premetavali valovi, se je vzpenjal in padal, kakor bi ubijal, je zamahoval; bil je glas Edith Piaf in bila je bolečina chansona; in bila sta pogana, nezaznamovana, neomadeževana (brez izvirnega greha). – Kakor nikoli uresničena bitja, kakor velika krivda ljudi, ki je mrtva in tudi v tebi leži, tudi tebe teži, te muči prihuljena senca na konicah razuma in stisnjena k steni lobanje, da jo čutiš, kako se prebuja, kako vstaja kakor oblak in se širi, vijuga, daljša in gosti, da je trska, zarita v možgane in je tudi tebi tako – obraz z razpuščenimi lasmi nepredirno bel in miren, ko vanj hropeš, odprte oči, ki v nje grebeš, klic samice po moškem, pradavnem trganju, ki se zareže vate, da se mu stisnjenih ust odzoveš, da zaplava pod tabo bela senca in da ne veš več, kaj počnejo dlani. In si ptica, ki so ji v visokem letu s šibro predrli obli trup, in si tiger v skoku zadet, ki za malo ne more doseči toplega, utripajočega goltanca zledenele žrtve, in si skodelica iz kitajskega porcelana, v katero so nasuli kamenje. – Iznenada te prešine, te do končkov prstov ogreje hrapava podivjanost v grlu; in hotel bi se po koščkih dati, kakor se po ravnini razliva zajezena reka. Pa udahneš soparo s poletnih polj, obstaneš od šuma žehteče zelenih gozdov in padeš v tepežkanje trav, pijan vsega živega.
Oba vesta, kako je z vama. Zdaj samo še zavlačujeta. Skozi sito se prerivajo trenutki, ki jih tiktaka rdeča budilka na nočni omarici, in potem bo na rešetu nekaj ostalo, kakor na dnu smeti in pleve.
(Se nadaljuje)
