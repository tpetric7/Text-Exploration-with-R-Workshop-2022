Ko sem vstopil v maxi-market, sem najprej videl veliko ljudi, in gledal sem njihove obraze, ki so izražali, kdo je glasoval za in kdo proti samoprispevku za otroško varstvo. Med temi dvojimi so bili obrazi z dvomečimi pogledi, ki so nemirno begali po tej, od skupščine veličastnejši trgovski palači. »Market« pa je bil očitno tako konkreten, da je onemogočal presojo. Bil je in še vedno je, da bi pričal še novim rodovom o teh težkih časih, ko se socializem še opoteka na majavih nogah, v obupnem optimističnem prizadevanju, da bi dosegel in presegel tisto na zahodu. Pa je revež socializem napel možgane in se začel ličiti z bleščečo fasado, da bi jemala vid, in ne bi videli tistega, kar je za njo. Ljudje pa, ki so v marketu najprej dvomeče obstali, so sprevideli, da bogpomagaj, ker je pač tako. Hodili so po etažah te živopisne trgovine in si dopovedovali, da je vseeno lepa in dobra, čeprav si niso upali priznati, da je to nova delovna zmaga socializma, kakor tudi ne, da je to mali poraz tega istega.
