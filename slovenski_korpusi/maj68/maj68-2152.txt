tema: happening v obveščevalni službi kolovodja Mlečne tolpe preseneti svobodo informacij ob goreči zastavi si prižgem cigareto njuham
dne tega in tega me je nekdo prijateljsko vprašal kaj smo se pogovarjali z onimi in onimi kakšen odnos imajo do vlade pa do nas so bili nevarni kdo jih je povabil kdo jih je vodil znašel sem se na stolu nasproti zasliševalca nisem videl nič drugega kot zaslepljujočo luč tako si predstavljam da človeka tudi pri nas zaslišujejo če je nevaren ali se zdi da je
dne tega in tega so me obiskali neznani ljudje in me spraševali kje sem bil v tistem in tistem času kaj bom delal v Beogradu kje sem ob nekem času ponavadi vsak dan tako si predstavljam da človeka tudi pri nas nadzorujejo in ne vem zakaj niso namesto mene izbrali kakega bolj neodgovornega ali pa kriminalca ki jih je dosti
dne tega in tega so sredi največje zanesenosti prišli neznani ljudje in razgnali okrog štiristo ljudi ki so sedeli in poslušali muziko istočasno so preiskali to in to stavbo in tam slučajno naleteli na neko študentsko organizacijo kje ste dobili to in to dajte nam vzorce vseh flomastrov nismo vedeli da ste tukaj preiskali samo tisto kar si jaz predstavljam pod tem so racije ki so tudi pri nas mogoče in kdo skrbi za varnost ljudi če ne mi razidite se ali pa vam vse razbijemo pet minut imate časa
kakorkoli stvari obračam in kakorkoli o njih razmišljam kakorkoli je to mogoče in kakorkoli je to pod nadzorstvom tako si jaz predstavljam vse skupaj da je
popravek teme: predlagam načrten genocid politične pameti tako bodo nekoč oni morali vladati in nositi vso odgovornost namesto nas kakorkoli to obračam
