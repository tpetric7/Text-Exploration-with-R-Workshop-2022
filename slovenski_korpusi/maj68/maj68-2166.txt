Naši državljani postajajo vedno bolj politično gluhi in nezainteresirani za tekočo politično in državniško problematiko (to velja tudi za študente). Nastopi naših najbolj znanih političnih delavcev ostanejo pri množici brez odmeva, kot da bi obstajala dva ločena sveta političnih idej in problemov in pa kruta stvarnost. Ti dve področji, se zdi, gresta drugo mimo drugega. Neljubi pojav je zaskrbel tudi strokovnjake za propagando, ki so takoj nato začeli razmišljati o možnosti prevajanja teh političnih idej (amandma, participacija, vpliv, moč, stabilizacija, razvoj, napredek itd.) na jezik vsakdanje stvarnosti. Predlagali so na primer Mitju Ribičiču, predsedniku zvezne vlade, da bi svoj naslednji govor na televiziji začel takole:
Z nenehnim razvojem ekonomske baze in večanjem kupne moči delovnih ljudi (tako naša vlada predvideva, bomo kmalu dosegli evropsko raven v proizvodnji, uvozu in potrošnji osebnih avtomobilov. Toda naš cilj, cilj naše vlade je, da omogoči zadovoljitev tudi drugih potreb delovnih ljudi. Zato nameravamo občutno pospešiti proizvodnjo in uvoz stanovanj, mestnega prometa, čistega zraka in čiste vode. Vsem našim delavcem, ki so zdaj v tujini, pa garantiramo ustrezno zaposlitev doma (sledi razlaga potrebnih ukrepov za dosego teh ciljev).
Po končanem govoru so gledalci zadovoljni, med seboj se pogovarjajo o Mitju Ribičiču in o naši vladi, in sklenijo varčevati na račun tobaka, pijač, luksusa. Nestrpno in napeto čakajo naslednjih govorov naših državnikov.
Tudi na republiški ravni so politiki zabredli v vakuum in brezodmevnost, pa so strokovnjaki predlagali Stanetu Kavčiču, predsedniku naše vlade, naslednji govor na televiziji:
Z uspešnim gospodarjenjem v vseh panogah slovenske ekonomske dejavnosti naša znanost in tehnologija stopa v korak z razvitimi deželami sveta. Toda naša nova naloga je zdaj narediti dostopno znanost in tehnologijo vsem enako v Sloveniji. Zato je potrebno primerno povečevati izobrazbeni nivo vseh ljudi, zlasti še mladih. Spričo občutnega porasta števila dijakov in študentov ter zaradi kronične stagnacije ravni splošne izobrazbe vsega prebivalstva, jaz osebno, in strokovnjaki vlade vodimo pogajanja z Mednarodno banko za obnovo in razvoj ter z Robertom McNamarro o najemanju dolgoročnega posojila za reformo šolstva in univerze (sledi izvajanje o socialističnem in človeškem pomenu teh prizadevanj).
Po končanem govoru dijaki in študentje, stari in mladi planejo na ceste, nastanejo spontane in veličastne solidarnostne demonstracije za slovensko vlado in za Staneta Kavčiča. Rdeče-bele- modre in rdeče zastave preplavijo naša mesta, politiki in politika pa ponovno pridobiva ugled.
In tako naprej, in tako naprej …
