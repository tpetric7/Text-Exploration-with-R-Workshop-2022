Moj oče je oster gospod gospod zvoncev in katedral sedim v njegovem telesu in pojem sebi slavo ubirajoč cimbale po ponosu njegovem
in pride k Davidu sel s sporočilom glej kralj sin Absalom se dviga proti tebi
in jaz maziljenec boga uprem se svojemu papanu Absaloma ljubega so s konicami prebodli in vrgli jastrebom v nebo brez perja
jaz bom imel moker pogreb gosli trompete kot lajež brez psa na blagoglasni cesti drugič nekoč
vse to bo naredil papa z barvanim grlom in pisal bo pisma zelena ključarju gor v paradiž naj nimam umazanih rok takrat ko pogleda kdo noter in naj ne pomažem nebeškega trona zlato je zlato in treba je paziti nanj
pošiljal bo pisma v poduk koristna in čedna obenem vsa zame
in molil bo v svili kravat trohnečih telovnikih zame da prav se bom vedel tam gori da s harfo lepo bom počel
žalostne pesmi bo pisal o meni jeremijade navdiha vse bo povedal o meni z besedami mladimi opustošil bo temo in moje padce v gimnaziji bo doumel neskončno razumno
razumel bo Floris slikar in gospa Sosostris bo zavrtela kroglo hotenj čedna vedeževalka in belolasi pisun pokvarjen in bedast do konca se bo zavezal s parabolo Svita kako kot graver je pri Kuclarju služil o mojem prijateljstvu z njim in ugotavljanju zvezdic vodnic
in očka bo vljudno prikimal oh mein papa moja mati pa belo sedi na češariki življenja in meša zdravila da ne pomrejo ljudje
oh mein papa sicer pa šel bom za Svitom v dežju in gromu oh mein papa
