PO STOPINJAH STAREJŠIH – Delegati na nedavni univerzitetni skupščini Zveze študentov so se vrgli po starejših vzornikih – po občinskih odbornikih. Tudi njim njega dni ni preveč dišalo posedati po sejah občinskih in okrajnih skupščin.
MRZLA ZIMA – Videti je, da je po uredništvih naših revij in še ponekod drugod zmanjkalo kurjave in so se možje odločili, da se bodo greli na drugačen način.
DEZINFORMACIJA – V Dnevnikovi glasbeni skrinji piše, da se največ ljudi vnema za »Poletno noč«, zmagovalko z blejskega festivala. Ljudje okrog našega lista pa menijo, da je zdaj nekaterim še bolj pri srcu »Dolina (ali kotlina – ljubljanska) brez odmeva«.
HUDA REČ – TT je objavil podatke koliko so za kulturne namene porabili v posameznih občinah v SR Sloveniji. Podatki so verjetno (in na žalost) točni. Recimo, da te denarce odštevajo razni odborniki in da so ti odborniki predstavniki naše, ljudske oblasti in da se teh predstavnikov ljudske oblasti ne sme žaliti. Kako se bo potlej izvlekel iz kaše novinar, ki je te žaljivke zapisal? Odborniki so tako imuni!
