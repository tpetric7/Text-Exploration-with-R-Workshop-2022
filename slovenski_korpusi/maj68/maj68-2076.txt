na glasenja; spodaj je bil nekdo odprl vrata v jedilnico. Vmes se je zaslišalo še nekaj korakov po stopnicah, potem so se koraki ustavili in nekdo je zaklical:
»Benito, pusti, če ga ni, ga ni, gremo.«
Benito se je brez volje in brez moči zazrl v kuharico.
»Moram iti,« je rekel. »Gospa, če boste tako dobri, ali bi opazovali, kdaj se bo upravnica vrnila?«
Jezno je potrkal na vrata in zaklical:
»Če si slučajno notri; nič se ne boj, videli se bomo!«
In je vzel iz notranjega žepa pri plašču listnico, jo razgrnil in iz debelega šopa rdečih bankovcev vzel enega in ga stisnil glavni kuharici v roko. Potem pa je brez besede stekel po stopnicah.
Pri vratih v jedilnico ga je čakal čokat moški srednjih let s temnimi naočniki prek čela; oblečen je bil v moder dežni plašč, prek rame mu je visela usnjena fotrola fotoaparata, morda daljnogleda.
Benito je rekel:
»Sigurno je gori, si-gur-no! Čakaj, ali ti tole upravnico mogoče poznaš, ko si tukaj skoraj doma?«
Čokati je potiho zažvižgal skozi zobe in rekel:
»Visoka ženska, poba. Zadnje dni nekaj žaluje.«
»Kaj: visoka ženska?« je rekel Benito.
»Tako; še kar mlada, … pa nedosegljiva …«
»Ti misliš samo na porivancijo,« se je razjezil Benito in stopil mimo čokatega v jedilnico.
Tu pa je bilo zelo vroče. Delavci so vsi opustili jedačo, kar stoje so stali po vsem prostoru v večjih in manjših gručah in glasno vpili drug čez drugega in mahali in žugali s pestmi v strop in okoli.
Benito je dregnil čokatega pod rebra in zasikal:
»Zdaj!«
Čokati je stekel na sredo dvorane, v hipu je skočil na mizo in jako zvočno zaploskal.
Delavci so se v valovih umirjali, potem se je le še tu pa tam kateremu še enkrat po vsem razlitem jadu sprostil glasen krč čustvovanja.
Čokati je dvignil roke in zavpil:
»Tovariši! Tovariši! Ali ste videli, da nas hočejo danes krmiti z mrčesom!«
(Veliko odobravanje in vsesplošno povečanje zanimanja za govorca.)
»Tovariši delavci! Vprašam vas: Ali je to prav?«
(Kriki, žvižgi, lomljenje lesenega inventarja in drobljenje drobljivega posodja; enoglasen: neeeee!)
»Ne! Ne bomo dovolili! Mi držimo državo, da ne propade – država pa nam da gnoj za jesti!«
(Odobravanje, pritrjevanje.)
»Koliko časa se bomo še pustili? Zamašimo gobce tistim, ki so rekli: SAMOUPRAVLJANJE, zato da so nas zamorili, da so nam vzeli orožje!«
(Hura.)
»Ampak danes, tovariši …«
(Hura.)
»Danes, tovariši, je v nas …«
(Hura.)
»Danes je v nas prekipelo!«
(Hura.)
»Danes je v nas prekipelo! Danes mi vsi vidimo, da mi nismo nobeni upravljavci. Da delajo z nami od zgoraj …«
(Tako je.)
»Od zgoraj, kakor njim paše …«
(Hkrati več tipičnih vzklikov in parol, med katerimi pa še nobena ni izrazito prevladala. Hura. Tako je.)
»Danes imamo mi spet naše orožje: V ŠTRAJK! NA ULICE! …«
Čokati je skočil z mize in se prerinil do izhoda, da je nazorno pokazal pot na ulice.
Rešilni voz je pri 90 km/h zavil za 90° v Cankarjevo ulico, tam pa je bil gost promet in ni pomagala nobena sirena in nobena modra bliskavica, da se je moral kar lepo z 20–40 km/h prebijati skoz razne stranske in obrobne ulice in prehode do poliklinike v Njegoševi ulici.
Ekipa kirurgov je pričakala dr. Bačnika kar na pragu, da je osebno nadzirala prenos ranjenca v operacijsko sobo. Bili so veliki trenutki.
Bolničar je obležal v rešilnem vozu, zanj se zdaj ob hujšem primeru ni bilo časa meniti, da mu je najnujnejšo pomoč nudil kar šofer rešilnega avta in pa neki stari duhovnik v civilu, ki se je nekoliko zastopil na zdravniško vedo in je slučajno prišel mimo, saj drugače se je rad sprehajal okoli zdravstvenih poslopij, ker mu je pogled na bolnike in še zlasti ranjence, še posebej pa stik z njimi, nudil katarzo posebne vrste (menda je skoz te, ki jim je smrt že na tilniku sedela, začutil prisotnost Boga bolj neposredno).
Operacija intervencijskega miličnika dr. Bačnika je gladko uspela. Glavni kirurg je dvignil izrezano kroglo z dolgo pinceto in rekel z brezbarvnim in poslovnim glasom:
»Šatuljico.«
Instrumentarka je vzela z vozička z vsemi mnogimi pripravami za dlan veliko srebrno šatuljo in jo odprto po-
