Nisem nasprotnik kameleonov, zato jih ne bom obtoževal zaradi njihove znane lastnosti: spreminjanje barv. To je pogojeno že v njihovi naravi, zato se ne da nič spremeniti. Kameleoni bodo ostali kameleoni, četudi bi vsako sezono obiskovali seminar za mladinske aktiviste. Tudi s smrtnimi kaznimi ne bi ničesar dosegli. Sicer pa, kdaj je že kak kameleon umrl na vislicah? Obešali so njihove gospodarje, medtem ko so kameleoni hitro spremenili barvo in so se udinjali novemu gospodarju.
Kameleoni so med vsemi državljani najbolj vdani gospodarju in to vsakemu gospodarju. Novemu gospodarju se sicer ne upirajo, vendar so starega bolj ljubili. Za ostarele kameleone je značilno hrepenenje za minulimi časi.
Gospodarji dobro poznajo njihovo naravo, vendar jih čislajo zaradi lojalnosti. Mirno jih prenašajo, čeprav vedo, da bodo naslednjemu gospodarju tudi tako vdani.
Bil je gospodar, ki jim ni privoščil veselja, da bi spreminjali barve, ko bodo njega zrotirali z zemlje na vešala. Želel si je, da bi ob njegovem truplu viselo tudi nekaj kameleonovih. Zato je njihova prozorna telesa prebarval z barvo lastnega prepričanja, na dolge jezike pa jim je obesil svoje zastavice. Čeprav je to dejanje obrazložil kot varnostni ukrep (tako je namreč že na prvi pogled spoznal svoje podanike in barva njegovega lastnega prepričanja je bila njihova varovalna barva), mu kameleoni niso verjeli in so bili nekoliko nejevoljni. Menili so, da bi jih preveč očitno izpovedovanje pripadnosti kdaj pozneje lahko stalo glavo.
Starega gospodarja so obesili in zaman se je veselil, ko si je predstavljal smrt svojih podanikov. Novi gospodar jih je dal prebarvati, kajti tudi njemu so bili potrebni zvesti in lojalni državljani.
