Ob robu vasi, med zelenimi polji in drevesi pokritimi z zlatim jesenskim listjem je živela babica. Njen obrazek je bil prepreden z drobnimi gubicami, roke so se ji že nekoliko tresle, a v srcu je bila še vsa mladostna.
Vsako jutro je vstala s prvimi sončnimi žarki, si nadela svoja mnoga krila in majice, obula stare, čez in čez zakrpane čevlje, si zavezala ruto in stopila v sijoči dan. Vsi ljudje so jo imeli radi, saj je vsakemu pomagala v nesreči, pa tudi drugače. Po vasi je prala, pomivala okna, bila pripravljena vsakemu dati dobro besedo in prisrčen širok smehljaj, da so se pri tem razkrile gole brezzobne dlesni.
A taka je bila babica le na zunaj. V resnici je bila močno zakrknjena. To, da je bila čarovnica niti ni bilo tako hudo, a počela je druge, še veliko hujše stvari. Da, resnično grde. Njena hišica, na zunaj tako nedolžna, je bila v resnici kotišče vsega zla v širni okolici.
Če bi ljudje zvedeli kaj je na pogled tako prisrčno ljubezniva in prikupna starka počela v svojem prostem času, bi jim mrzel pot oblil čelo in jim zakapljal po hrbtu. Vse telo bi se jim naježilo. A babica se ni izdala. Svojo vampirsko dušo je skrivala za širokim sijočim smehljajem.
Nekega dne pa je babici zgorela hišica v kateri je živela ob robu vasi med zelenimi polji in drevesi pokritimi z zlatim jesenskim listjem. Bila je noč in babica je na vso moč preklinjala, kajti vsa njena čarovniška in drugačna, še veliko bolj zlobna in hudobna moč ni mogla pogasiti plamenov.
Pohitela je k potoku in začela nositi vodo, a ni kaj prida zaleglo. Pri tretjem vedru pa se ji je pripetila nesreča. Spotaknila se je in prav nesrečno udarila s sivo starčevsko glavo ob kamnit steber, ki je stal ob poti in ki so ga uporabljali pri eni izmed njenih polnočnih orgij.
Čez nekaj trenutkov je bila starka mrtva.
