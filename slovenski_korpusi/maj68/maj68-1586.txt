(Pota k Mariji I.)
Gorazd se je vrnil iz Nemčije sinoči (to mi je kajpada sporočil s pomočjo telefona), spet je bil tam gor v spremstvu neke poslovne osebnosti, ob kakršnih me še zmeraj obseda nelogična in brez dvoma tudi anahronistična ženantnost in me ponižuje bogve zakaj, šest ali koliko dni sem bila zarjavela devica in sem ves ta čas prečemela, malo ranjena, predvsem pa zelo lena žival, dopoldne tu, v tej gladki sprejemnici s pepelniki iz (tako tako) kristala, sredi zmeraj zelenih rastlin pred zeleno tapeciranimi vrati njegovega zelenega, zdaj, ko ga ni, ves čas demokratično odprtega kabineta, popoldne pa doma na modelu najnovejšega kavča (od nekod ga mi je dal pripeljati) – bili so to ne toliko mirni kot nekam votli dnevi, telefon sem doma izključila, dopoldne v službi pa sem bila odrešena vsakdanjih majhnih laži, v teh minulih dopoldnevih si mi ni bilo treba nič izmišljati, šef je v tujini, beležim si, hvala, telefonirajte prihodnjič, hvala, oglasite se prihodnjič, hvala, nekaj pošte, ki jo je vendarle bilo potrebno odpreti in porazdeliti, kakšen kratek diktat punci, natančni, pusti in dolgočasni, pust in dolgočasen pejsaž začrnelih strešnikov na starikavih hišah spodaj (prej ali slej obsojenih na smrt) deževna megla ali meglen dež že ves ta kratki teden, nekaj oprijemljivo nelagodnega, veliko preveč cigaret (kot ponavadi) in tudi pudrnica z ogledalcem, strogo dvignjenim kot kazavec. Lahko bi se ta čas umirila, lahko bi, vraga, ta kratki hip šestih, sedmih dni nekoliko postala, bila je zlata priložnost za izvirni dih, vem, ampak tako je in ni drugače, ženska mojega kova mora dandanes, če je v tekmi, nenehoma hiteti, hiteti z razlogom in brez njega, živci morajo biti dobro utečeni, v obratu, ne sme jim dovoliti, da se umirijo, zakaj če bi se umirili, bi bilo vse narobe in brez smotra. Smoter pa naj ženska ima, dandanašnja ženska mojega kova.
Sinoči mi je torej telefoniral od doma domov, bili so tujci pri njem, to sem slišala žici navkljub, hočem reči, imeli so goste, govoril je tesno v slušalko, kako se je v redu vrnil, poznam to, z desnico prav ob membrani, da je utrujen, legel bo kmalu in bo spal spal spal, kaj je jutri, ja, jutri je petek, saj res, naj se ga za božjo voljo usmilim in mu nikakor ne pripravim nikakršnega sestanka, ker se bo oglasil v kabinetu samo opoldne in samo mimogrede, morebiti pa tudi ne, vse to pa je izzvenelo vendarle preveč poslovno, zato je desnica zdaj domala pokrila membrano in izgovorila, se pravi, Gorazd je izgovoril nekaj, denimo, intimnega, nekaj, kar naj bi oznanilo, da so reči take kot ponavadi, da je med nama kajpada status quo ante, dal mi je torej na ta telefonično apokrifni način vedeti, naj še v prihodnje računam z njim v celoti. Neusmiljena zareza iz tega pripetljaja, ki si jo je nespametno tajiti: s hudim besom ali samo s pradavno, tudi anahronistično žensko ihto sem ga (ob tem telefonu) želela imeti pri sebi, vsega, tudi z njegovim preveč skrbnim, preveč toplim, preveč družinskim perilom vred. Želela imeti. Seveda ženska dandanašnjega kova o tem molči, toliko že ve o tekmi. Če je utrujen, potem so se na Nemškem dobro zabavali, zakaj nobenega vzroka ni, da bi bil utrujen, ker spi kot ubit, kadar spi, v naslanjaču letala prav tako dobro kot v spalniku, to je spanec stremuških petdesetletnikov, varčno zagrizeno obnavljanje, brez katerega stroj ne obratuje. In Frida z zelo navadno mondenostjo nosi naslov njegove soproge, prilagodljivo, superiorno, z malo ironije, tako se zabava, to se ji zdi kot drobec duhovitega maščevanja na nivoju – Gabrijelca, dekletce, moj mož, ali je kaj telefoniral od zgoraj? Ja, saj verjamem, da ni, mi smo tako majhen narod in, rekla bi, tako sokolski, dokler smo znotraj meja – potem pa … no ja, pustimo to. Kdaj, pravzaprav kje bo ateriral, ne vem zanesljivo, v Zagrebu ali na Brniku, doma je tako zgovoren in tako naprej, a jaz vse pozabim, saj veste, Gabrijelca, dekletce, ali ne? Povem pa vam, da na ta letala ne dam nič, dandanašnja naglica je za moj okus kar preprostaška, kaj sem že hotela, ah da, saj ste zdaj, ko je ta moj mož v tujini, vendar veliko bolj prosta, tako računam, in kvartate tudi, pri nas je proti večeru zmeraj kakšna družbica, pravzaprav ni nobenega vzroka, da ne bi prišli, če kvartate in take reči, ali ne? – Maščevanje na nivoju, prav in v redu, ampak ta Fridin »ateriral«, to je le preveč, tega moj želodec ne prenese, pri nas doma smo skozi dve generaciji jedli počasi, v jedilnici, z noži, z vilicami in na krožnikih.
In zdaj je petkov opoldan, kmalu bo za Gabrijelco in za vse konec tedna, Fabjančič pa hodi od stene k oknu z zastonjsko drobljivostjo kot stonoga, vlažni črni obraz obvladuje slabo obvladana jeza, tako več ne gre, govori, tako ni mogoče, majhna strahopetna duša, vse brez besed, samo s pogledi vrojene marljivosti, ki preskakujejo na obe uri, na stensko in na svojo. Gabrijelca razločno in nalašč kaže, kako nemogoč je v tej obleki za službo, to dobro čuti, z natikači in z obrabljeno baretko v tem prostoru gladkih ploskev, pepelnikov, vaz, slik v steklu in sredi teh večno zelenih rastlin, kar vse je, takšno, kakršno pač je (nič prida), v hudem prepiru s to marljivo in jezljivo baretko in Fabjančičem, saj je konec koncev le glavni računovodja z visoko plačo, misli Gabrijelca, bodimo pravični, si misli, ampak ne zaudarjajmo po naftalinu. Tako ne živi nobeden, tako živeti je dandanes protinaravno. Ta Bajc pa sedi v naslanjaču na svoj večni, zdi se, zelo utrudljivi način, z dolgimi, potegnjenimi udi kot kakšen piškav Amerikanec, ves je sklonjen k tlom in več kot očitno je, da ga Fabjančič ne mika prav nič, zakaj vneto prešteva niti na preprogi, videti je že tako. – Bajc, pravi Gabrijelca, ali nikjer na svetu nimaš nič početi, zaspal si, saj si kar zaspal. Jaz? pravi Bajc in se rahlo zgane. Če sem spal, sem zaspal komaj kdaj proti jutru, moral sem pol noči piti to ostudno kavo, kateri hudič mi daje srati te bedarije? Tu sva zato, pravi Fabjančič, da nama šef že enkrat podpiše, ničesar drugega ne želiva. Jaz ne želim ničesar, pravi Bajc, jaz grem domu, sanja se mi o ribah, do smrti, po smrti se mi bo sanjalo o ribah, prebral sem v eni noči celo knjigo rib, prebral sem vse ribe, kar jih je bilo, kar jih je, kar jih bo. Čakala bova tukaj, dokler nama tega ne podpiše, pravi Fabjančič, ne želim nobenega razgovora, nobenega posveta, samo podpise, šest podpisov, šest podpisov brez česarkoli, šest podpisov v dobrih šestih mesecih ni preveč, ali sploh ve, kako stoji bilanca? Dajte tisto sem, pravi Gabrijelca, vložila bom v podpisnik. Ne boste, ne dam, v podpisniku je že bilo, pobral sem vse svoje ven, tovarišica tajnica, iz vašega podpisnika ne pride ven nobena moja reč, vaš podpisnik je pokopališče mojih reči, vse sem vzel ven. V Gabrijelci delata zmešnjavo jeza in stud. Ne stikajte po mojih predalih, pravi, kakšen način je to! Ampak prosim vas, tovarišica, tu zdaj ne gre za način, ali moram imeti teh šest podpisov, ali ne? Moj bog, moj ljubi bog, pravi Gabrijelca in ga gleda. Bajc se dviga, šef je v skupščini, pravi Gabrijelca, v kakšni vražji skupščini, pravi Fabjančič, Bajc se dviga iz naslanjača trdo, a zanesljivo kot gradbeni žerjav, rahlo predomač je s to svobodoumno kravato in sploh, misli z naglico Gabrijelca, rahlo nesramen, rahlo nevaren v tej navidezni apatiji, morala bo spregovoriti z Gorazdom o njem, tako se zdaj pri teh moških kaže prikrita ambicioznost. In res je, vidi Gabrijelca, ko ga gleda, kako stopa k oknu, visok, eleganten moški, taki so v modi. Bajčev obraz malo oživi, ko se zazre iz te osemnadstropne perspektive še više gori v nebo, v atmosfero pravzaprav, globoko spodaj pa se na črnikastih strešnikih nabirajo prve sončne lise. To je dobro, si misli Bajc. Ali je jutri avto prost, vpraša Gabrijelco, pogleda Fabjančiča, ki je za hip kakor vkopan, nasmehne se in pravi: moral bi na razne kraje, če je prost, mali, mali seveda. Kramarska duša, misli Gabrijelca o Fabjančiču, varčuje s tistim, kar se mu nabira za nohti, in misli vmes, v teh kratkih hipih šestih, sedmih dni bi si morala najti dih čisto zase, prost je, pravi Bajcu, mali je prost.
Ni ji treba pogledati, iz zvokov in iz izkušnje, po tem, kako so mu šli koraki skozi njen oddelek, kako je z vso silo praznega upora, a tudi s pečatom osramočenosti zginil tja čez v svoje računovodske luknje, med svoje ženske za računskimi stroji in med registre, v postani zrak, ki kakor da na orjaških, ampak nepremičnih plečih, noč in dan stisnjenih ob pod, nosi uležani zadah po kavi in nedoločljivo starem, da, to je vonj starih teles, nemarnega staranja teh teles, ni ji ga bilo treba niti pogledati, Marji, in vseeno ve, da je bil spet zadet z natančnim strelom točno v srce, da je spet ostal ne toliko brez svojih šestih podpisov kot brez nečesa temeljnega, kar ga drži skupaj, in ne da bi se ji zares smilil, ji ga je žal, ali kaj. Zaman in nerazumno se peha, misli. Narobe se peha. Spet sta mu šef in Gabrijelca soboto in nedeljo spremenila v klopčič grizenja, ali pa sta mu ga morebiti poklonila, ta klopčič, mu ga napolnila s smislom obupa, ali ni že skoraj tako z njim, kot da si želi teh dokazov nepopolnega, porušenega sveta zunaj sebe. Ne bo mu jih zmanjkalo, pomisli Marja in se malo nasmehne v zrcalo znotraj omare, ko se preoblači, prava Slovenka, si pravi, še zmeraj pošteno Slovenkino telo z neizogibnima dvema otrokoma, nikomur ne bo zmanjkalo te neskladnosti, misli, in to je konec koncev tako urejeno brez Gabrijelce in šefa in njegovih podpisov in brez krivde kogarkoli ali česarkoli. Vrata počijo znova in siloviteje. Bajc kajpada, edini v hiši je tako dosledno nemaren z rečmi. Visoka postava stopi v ogledalo, objame jo od zadaj čez trebuh, čvrsto in ljubeznivo. Lep par, pravi, taka bi morala biti midva. Nič? vpraša Marja in si pazljivo veže ruto. Nič, pravi Bajc, v skupščini je, se pravi, naj bi bil, jaz pa sem začuda brez težav dobil mali avto za konec tedna, ampak Fabjančič, ta avto ga je podrl do konca … če torej hočeta, bi se skupaj kam peljali čez soboto, se pravi, vi z vašim in jaz z našim. – Marja je pri oknu, globoko zdolaj se na črnkastih strehah sprehajajo trpežnejše lise opoldanskega sonca, Janez bo za to, pravi, zunaj se bo megla dvignila, jutri bo lep dan, otroka potrebujeta sonca. Lahko gremo k nam na Krko, tvojima otrokoma bom govoril o ribah, vse vem o ribah, vso noč sem jih prebiral, če se boš ti peljala z mano. Ne, pravi Marja, peljala se bom z možem, dobil boš samo otroka, meni se ribe smilijo in tudi voziš preveč nemirno. Nemirno? sprašuje Baje in si natika površnik, kako nemirno? Tako, pravi Marja, saj veš, še se malo čutijo vajeti in bič. Baje bi ugovarjal, vendar se pravi čas spomni, da je to ljubeznivost. Torej jutri ob osmih, pravi. Oho, pravi Marja, ob osmih ne, če boš pri nas ob desetih, boš ravno pravi čas ali celo malo prezgodaj, in zdaj, prosim, imej malo usmiljenja z rečmi, reči hočem, z vrati, ne loputaj z njimi, reči so zato, da jih imamo čim delj. To si misliš ti, odgovori Bajc, pri vas bom ob desetih ali še malo prej, spravi Janeza v posteljo zgodaj in sploh. Mogočni pok vrat kakor strel iz kanona.
Marja je zdaj za hip sama, v nji je znano in drago razpoloženje bližnjega delopusta, skoraj starinsko razpoloženje dobrega zvena, položeno je bilo že tudi v dni njenega otroštva, to je bil dar velikega in premožnega možaka, ki mu ni do hvaležnosti in želi ostati v senci, nespoznan. Rahlo, za vsak dan neškodljivo razpoloženje, drobec v človeku, ki se je izmuznil zakonom trajanja in zapovrstnosti in izkušnje, ker se (ta skritost) znova začenja prav od začetka in (nova) dopušča začetke spet in spet. Sede, popolnoma opravljena, brez naglice skuša zadržati in še okrepiti ta radoživi drobec, ne odkriti skritosti, ampak čutiti jo, vendar so tukaj že Fabjančičeve ženske od onstran, odhajajo skozi njeno pisarno, vse tri malo podobne in v teh dostojnih dvodelnih oblekah pod poceni krznom so zdaj smešne zdaj zlobne tetice, ki pravzaprav ob koncu tedna nerade zapuščajo podobo preizkušenega in nepogrešljivega uslužbenskega sloja, videti so, misli Marja, ko jim odzdravlja z vedno istimi rekli že leta nazaj, videti so kakor posušene in celo nage pred ogromnim časom dveh prostih dni in njihovo prešerno žlobudranje je (medtem ko odhajajo) ali farsa ali groteska ali preprosto – nesreča. Pod njim, pod tem žlobudranjem je kajpada (zoper Marjo uperjena) zelena zavist in nemočni bes, tako se oznanja čreda zoper posameznico, ker ni stopila v čredo. In zoper vso pamet jim tudi Marja vrača ta bes, ženska ženskam, le da je v nji še tudi jeza, ki jo ji povzročajo te majhne, piškave slovenske ženske duše, izkoreninjenke, kaznovane z jalovostjo v duhu, neplodnostjo v telesu, po pravici obsojene na malost, pritlikavost in prazno zloveščost.
Jutri bo kmalu po deseti, si misli Marja, ko je v gostem prometu zunaj in čuti, da je videti v redu, jutri bo ob vodi in v razpoloženju miru in tihote, ne, ni kaj posebnega to, kar jo čaka, je pa le dar tistega možaka, ki želi ostati v senci m nespoznan in ji je umeril pamet in pravo mero, in ko zdaj hodi ne prehitro v svojo smer, ve, da tudi Janez ni podoba izza časa prvih romanov in prvih dekliških naklepanj, sta pa tu (nekaj sto metrov proč) njena otroka in je on, tak, kot pač je, zmeraj malo zaskrbljen zaradi načrtov ob koncu tedna in tudi ganljiv v tej skrbi, malo enosmeren, ampak ves njen, ves potopljen v njen svet in ona v njegovega, tako je pač, si misli Marja, in tako je dobro.
Jutri bo potemtakem okoli enajste ob Krki, daj bog lep dan, premišlja, ko si, s pol očesa samo, srednje srečna, vedra in jedra ogleduje ljudi, izložbe trgovin in sploh vse – na poti domov.
V enem delu resnice je imela Marja prav (kakor je tako zmeraj in pri vseh: le v enem delu), glavni računovodja te hiše ni dobil šest podpisov in jih ne bo najmanj do torka, Gorazd je gosposki šef, zanj ponedeljkov ni, ob ponedeljkih je zmeraj ali v tujini ali v skupščini ali kjersižebodi, kakor pač ve in zna Gabrijelca, neodgovorno življenje, si misli Fabjančič, ko si snema ščitnika za komolce, kako le more živeti tako v prazno in v golih užitkih, se sprašuje in si nadene za spoznanje boljšo baretko in si natakne še čisto trpežen plašč iz balonske svile in si misli: da bi vsaj drugim omogočil delo, šest podpisov, mojbog, kaj je to, svet in red sta v resnici porušena, premišlja, ko odzdravlja vratarju, kot se spodobi, ne neprijazno in ne naduto, ko pa je na cesti in v hipu postanka (kakor da bi vstopil v svet), ga spet doleti kar naenkrat tisti čudni čudež, ki ga pozna že leta nazaj ob koncih tedna, zmeraj enak in zmeraj enako čuden. V aktovki, napoljeni z akti, v en mah začuti hudo težo iz drobnega najlona spletene, prazne nakupovalne mrežice, in ko začuti to težo brez teže, ve, da je konec tedna zdaj definitivno tukaj in da je življenje še najbolj podobno smrti, če je, denimo, huda smrt zares kaj hudega. Mojbog, si misli, tako brez fantazije sem ob vsakem koncu tedna, zmeraj isto, k isti branjevki po ananas in po pomaranče in jabolka, to sadje ni nič, moral bi ji kako v resnici pomagati. Veri, a vse je zaprto in v molku, ti obiski konec tedna, ne, to ni tisto, kar je konec koncev in nekako le obljubil njenemu možu, ko sta se poslovila že zdavnaj (bil je zadnji, ki ga je videl, kaj je res od tistega stiska rok dvajset polnih let), to ni tisto, kar mu je obljubil, ko mu je, Verinemu možu, kazalo slabo, prav slabo, Fabjančiču pa veliko bolje. Verin mož je pač inženir. Je bil inženir. Je še? Vidi ga, njenega moža, kakor z očmi, ko stopa z nakupovalno mrežico v aktovki k svoji stalni branjevki, vidi ga in ga sliši še prav razločno (v podobi mladeniča izza dvajsetih let), kako je to mogoče, kako je urejena človeška glava, da vidi in sliši za toliko toliko let nazaj, sliši natančno: ti, Fabjančič, mu pravi Verin mož, v govoricah je pol resnice, mogoče tudi ni res, vse skupaj bi bilo brez pomena, na svojo ženo pa le moram računati, zares nerodno je, da ni človek sam, najbolj pošteno bi pravzaprav bilo, da bi bil, ga sliši Fabjančič, in če me ne bo nekaj časa na spregled, skoči kdaj k nji in ji povej, da ni z mano nič narobe, da se imam dobro in da me ne bo nekaj časa, ali kako, sam ne vem, naj pač ukrene, kakor ji bo kazalo, ti ji samo reci, kako je, ne daj, mu pravi, da bi Vera mislila, da se mi je kaj zgodilo. Povej ji, da me pač jemljejo kot inženirja, tako je menda po vsem svetu, saj to človek navsezadnje razume ali kaj, kaj pa naj bi? Povej ji, govori Fabjančiču Verin mož, naj ne zganja nobenega hrupa, in povej ji še kaj, kar ti bo padlo na misel, če se ti da, Fabjančič, če se ti ne da, ne stori ničesar. Fabjančič izbira sadeže, ki mu jih že toliko let nazaj znova in skrbno hrani pod pultom sadjarka, najlepše, najbolj sveže, najdražje, in mrka stiska ga daje. Glavni računovodja z oguljeno baretko, s ščitniki za komolce, z večno sitnobo zaradi podpisov, bilance in slabega reda sploh, misli na življenje in na smrt, ko plačuje potrošek in primika podkupnino. Nerazločno misli o življenju posebej, nerazločno posebej o smrti, hvala bogu, jutri zjutraj bosta lahko šla k nji (k Veri) skupaj z ženo, avtobus pelje dvajset čez osmo, slabe pol ure je do njenega doma zunaj mesta, pred dobrimi dvajsetimi leti je bil to v resnici dom, nato bi Fabjančič ta trenutek skoraj pozabil, obe ženski bosta pripravljali kosilo, on se bo potikal naokoli kakor zmeraj, hiša je lepa in okolica tudi, hiša je lepa, si misli Fabjančič, leži na samem, pravzaprav je grozovito na samem in smrtno hladna vse leto. Vera hodi v šolo in uči frkoline kot vsaka druga njenega poklica, vidi jo. Vero, kako se stara že dvajset let, potemtakem se stara tudi njen mož, to je logično (če živi), ampak Fabjančiču nekaj ne gre v tem mrzlem sklepu, potem bodo sedli za mizo, malo požlobudrali med jedjo, potem (po obedu) pa se začne popoldne brez diha, ker ni zraka, brez luči, ker ni sonca, brez glasu, ker ni kaj reči. Zdaj res ni mogoče reči ničesar po vsem, kar je Vera storila in ukrepala od Poncija do Pilata, molk, en sam neprediren molk vsepovsod. Ni živ, ni pa tudi mrtev, videti, govoriti z njim ni mogoče. Kakor je to okrutno, gospa, računati je treba, da ga ni in se po tem dejstvu, tudi to je okrutno, da, popolnoma razumevamo težo vašega položaja, in se po tem dejstvu tudi ravnati. Kakšen je greh in kdaj sem ga zagrešil, se sprašuje Fabjančič, otovorjen z nakupovalno mrežico in uradniško aktovko, da mu ne osvobodita glave Vera in njen mož, zakaj res je, njegovi ženi in njemu tičita v središču možgan ne le ob koncu tedna, temveč tudi sredi tedna in vsak dan. Iznenada in brez vzroka pa se mu zazdi nakupovalna mrežica lažja, saj je čisto brez teže; misli: to je bržkone zvestoba, misli in misli in misli Fabjančič, zvestoba, ki nima z življenjem nobenega opravka, s smrtjo nobenega, to je samo zvestoba sama. Kdo si jo je izmislil, se vprašuje Fabjančič, ko trikrat pritisne na zvonec svojega stanovanja (dvakrat kratko in enkrat na dolgo, kakor sta domenjena z ženo), kdo jo je ustvaril? In njegova žena že odpira, jemlje mu iz roke nakupovalno mrežo, vzame tudi baretko in mu pomaga sneti plašč iz balonske svile, aktovko s spisi, ki jih bo reševal in urejal čez nedeljo, pa nese v svojo sobo sam, te (aktovke) ne da iz rok. Nikomur. Kaj pa bi brez nje, si misli, ko jo skrbno odloži k steni na levi rob pisalne mizice. Kaj bi brez nje? Kaj bi? Po kosilu bo malo legel in njegova žena, ki je kar v redu ženska, mu bo še prinesla pol kozarca piva, izpil ga bo leže, kramljala bo in brbljala majhne novice (pazljivo izbrane, nevznemirljive, ker ve, kako mu je spanec potreben) njen glas bo najprej jasen in glasen, potem vse tišji in tišji in čisto tih proti koncu, ko se bo nalahno dvignila iz gugalnika ob peči in brez šuma zapustila njegov spanec. Šla bo v drugo sobo, sedla in zalistala po knjigi, površno, kot pač bero ženske, vrstice se bodo bržbrž začele premikati, črke se bodo zmešale, spanec bo kajpada premagal tudi njo in v njen sen bodo stopile tiste zle sanje, pestili jo bodo njeni nesrečni dnevi v porodnišnici, ki jih je v resnici (se pravi: bede) že zdavnaj prebolela.
To je smešno in je dosti huje kot smešno, sramotno je in kompromitirajoče, si je rekla Gabrijelca, ko je bila ura že daleč čez eno, nevzdržno je, računala je kajpak na to, da ga dopoldne ne bo (spal spal spal da bo, ji je sporočil že sinoči po žici z roko ob membrani) tretje leto je, ne, že v četrtem sta, odkar ga ljubi (in se ljubita), to je več kot kompromitirajoče, to je žaljivo, si je rekla in čakala, da slednjič le zazvoni telefonski zvonec, ali je sploh mogoče, da si ne najde časa (Gorazd), da bi jo poklical po tej prekleti žici magari ali kakorkoli že, ura je toliko, da sta v hiši le še dežurni vratar s hišno centralo in ona, kaj je to v meni, da ne odidem nemudoma in za zmeraj, pol mlajša sem od njega, izvežbana in ne grda, si misli Gabrijelca, v enem tednu si lahko najdem moža, tako pa so zdaj tukaj današnji popoldan, jutrišnji dan in cela nedelja, ne more biti drugega, kot da sem brez prave sile, brez življenjskega soka, si je mislila, ko je čakala na telefonski klic, stroj sem, ki obratuje, kot so ga oskrbeli in kakor so mu ukazali, in je medtem razločno začutila, da bo pozvonilo vsak čas. Stopila je torej iz svoje sprejemnice v njegov kabinet, telefoniral bo seveda direktno, brez vratarjeve hišne centrale, bila je sredi stekla, večno zelenih rastlin, vaz, zelenih naslanjačev ob konferenčni mizi, desnica je bila nared, niti hipec ne bo minil, če bo dvignila slušalko. Ni minil: Gabrijelca, si ti? Ja, ti si, govorim direktno, se razume, oprosti mi, hvala ti, dopoldne so bili neki Švedi, posel pač, razvažal sem jih po mestu semintja, saj veš. Gorazd, prosim te, pravi Gabrijelca. No dobro, prav, reče Gorazd, niso bili, spal sem, bil sem zbit do fermenta od Nemčije, s temi Nemci ni nič ali komaj kaj, ne vem, kakšen narod je to, tako je z njimi najbrž zato, ker mislijo, da imajo zgodovino, vraga, saj vemo, skratka, za prazen nič sem se mučil ves teden tam gor. Gorazd, pravi Gabrijelca, če telefoniraš od doma in če si sam doma, te prosim. No ja, pa naj bo po tvojem, pravi Gorazd, navsezadnje je res neumno, saj me konec koncev poznaš in zares nima smisla. Švedi pa so zares tukaj, dva pravzaprav, sinoči sta bila pri nas doma še čez polnoč, polokala sta mi pol bifeja, moral sem ju sam peljati v hotel sredi noči, pijanca, ampak ljubezniva, Frida je bila vsa iz sebe, nji je res vse dobro, domenili so se, Šveda in ona, da je prav, če se jima pokaže dežela, naš pejsaž, ali kako že pravimo temu, Frida pa je snob, čisti snob je, to ti rečem, torej domenili so se za ta pejsaž, z velikim, seveda, z velikim avtom, uredila boš to, kajne, kaj sem že hotel, ah da, moral bom biti hočeš nočeš dva tri dni zdoma, se razume, kajne? Je današnji popoldan zraven tega računa, pravi Gabrijelca. Ne, današnjega ne štejva, pravi Gorazd. Tako bi torej bilo danes popoldne, jutri, cela nedelja, pravi Gabrijelca, in končno tudi ponedeljek. Ja, hudiča, videti je res tako, pravi Gorazd, vendar ni vrag, da bi se kako ne izmuznil, ampak kako, nemogoče, ne morem ju pustiti sama s Frido, bil bi to pravi in čisti škandal, zdaj vsi tako pazijo na vse, le čemu, se včasih sprašujem, le čemu, saj nismo več bajtarji in krošnjarji in dninarji, a glavno je, da te sploh še nisem videl in bi te rad, želim te videti, to ti je vendar jasno, o, vraga, na vratih zvone, punca že odpira, slišim jo, to so oni, Gabrijelca, ljubica, oprosti, prekiniti morava, jaz sam ne vem, zakaj je tako, torej ljubim te, ja, saj bi lahko v torek popoldne, torej res hvala, žal mi je, slišim jih v predsobi, najbrž so še zmeraj pijani. Prav, pravi Gabrijelca, če boš utegnil v torek popoldne, potem pač v torek, dolgčas mi je, videla bi te rada tudi jaz, pojdi jim že nasproti, kot se spodobi, slišim jih do sem, pozdravljen.
V ponedeljek bo šef zadržan, neki Švedi so tu, poslovno, reče Gabrijelca zdolaj v vratarjevi loži, če me ne bo navsezgodaj, sporočite to, komur je treba, hvala. Hvala vam, pravi dežurni vratar in telefonist, prijeten konec tedna vam želim, tovarišica Gabrijelca. Tudi jaz, pravi Gabrijelca in čuti, da je njena desna dlan še nekoliko vlažna od slušalke.
Res je tu to sonce, svetloba se ji zdaj, ko je na prostem, zapiči v oči, brska po torbici, kaj je to, si pravi, ali jočem, najde očala, sploh ne vem, kakšna sem videti, ali bi morala k frizerki ali kam. Domov ne, na tisti kavč ne, sploh najrajši nikamor. Ampak kaj, ko nikamor drugam ne morem, samo domu, zakaj ljubim ga, temu ni moč reči drugače, vsemu navkljub, saj so zadaj tri zrela ženska leta in četrto se začenja, stroj je utečen, kot so mu ukazali. Švedi in Nemci in Frida in vse, si misli Gabrijelca, vse to se je zbralo v obroč in ni nobenega ščita, nobenega skritega rova, nobenega zaklonišča. To je prepih, tako se temu pravi, si reče Gabrijelca. V torek popoldne, si misli o Gorazdu, da, to mu verjame. Se pravi, prešteva: danes, jutri, v nedeljo, tudi v ponedeljek ne, ampak v torek popoldne. Ateriral bo, si misli in ve, kako je ta šala puhla, ateriral bo v torek popoldne, bržkone pa šele zvečer, stavim, da šele zvečer, si misli Gabrijelca in spet šteje kakor na prste: petek, sobota, nedelja, in če ne računam ponedeljka, potemtakem v torek zvečer. Da, če bi zmogla in si našla kaj razumnejšega, ampak stroj teče, dokler pač teče, tu ni pomoči. Nobeden ni srečen, si pravi Gabrijelca, domov grem, na tisti kavč, ki ga je dal pripeljati od nekod, doma imam vsaj tisto, kar mi ne manjka, poleg kavča stereo, televizijo, knjige v policah in tudi okno, za konec tedna prav zares obetajo lepo vreme, lahko bo za kakšno minuto ob odprtem oknu, čas bo, zlata priložnost, v miru bo in na samem, izvirni dih – ah, ve Gabrijelca, do torka zvečer ničesar ne bo, prav nič do torka zvečer. Ženska v igri sem, to je jasno, prav se mi godi, preostane ji le, da v nedeljo opolnoči (petek sobota nedelja) obrne list tedna na koledarju za en list naprej.
Krka je lepa reka, si misli Marja, ko leži in je ob nji njen mož, zdaj je res že malo preobljudena, to drži, da pa se še najti miren kotiček, posebej, če ti ni do tega, da bi bil čisto ob vodi (tako nezamotan ljubimec je, si misli o Janezu z blagodejno utrujenostjo prave zadostitve, nezanesljivo sluti, da njenemu očetu in njeni materi ni šlo tako, ampak tega ne sme reči, ker ne ve), Bajca navsezadnje razume, da sili tolikokrat k tej reki, rodil se je ob nji, on pravzaprav ne, temveč njegova mati Marija, njena pota ubira Bajc – kdo jih pa ne, vsi skrito prikrito potujemo nazaj, vsak ima kje kakšno Marijo – Bajčeva mati je prišla v mesto kot večina slovenskih deklet, ki so se lotila sveta, ali ni presenetljivo, da tako hitro hitro hitimo nazaj, zaman kajpada, hvala bogu, in misli o Janezu, ki spi poleg nje in se rahlo poti, Janez je že drug, pravi sodobnik je, hvala bogu. Prisluhne, dih, dah njenih otrok sliši v redu, čeprav ga skoz vrata pravzaprav ni moč čuti, saj je res, si misli, kot hitri vlaki ali kakor hitra letala hitimo naprej – in skuša pripreti oči zaradi odsvita cestnih luči – skrito prikrito pa se le vsi vračamo v maternico, vsak hodi svoja pota k Mariji. Zdaj jih zapre, oči, ve, da ne bo še takoj povsem zaspala, to je nenavaden nespanec z veliko ugodja, dih in dah deklice v otroški sobi, duh moža ob nji, s čim in kako sem se prikupila tistemu, ki o tem odloča, misli že motno Marja, prav zagotovo ni nobene posebnosti v meni, če ni posebno tisto, kar ji je (zdavnaj, morebiti res že ob zibelki) poklonil radodaren bogataš in možak, ki pa želi ostati v senci, nespoznan. Za spoznanje obrne glavo k možu, ki je prevroč (misli kuje v spancu, tako mil je, tak, kot je) šteje Marja: četrti mesec bo naslednji mesec, potem peti, šesti, sedmi, osmi mesec in potem pride deklica, tretja, moških je zmeraj dovolj, slovenskih deklic je zmeraj premalo, in se nasmehne tej svoji misli, resnična je, si reče, tako prijetno v sen stopam, si misli, sploh ne vem, kako žive drugi. Ni kaj posebnega to, kar ima, si je mislila opoldne domov grede, si misli Marja, ampak to so bile tiste hitronoge misli, ki jih misli človek, ko stoji ali hodi ali se premika kakorkoli že, prave misli se mislijo leze in s priprtimi očmi.
Ti svinjski ključi, se huduje Bajc, ko je ob prvem mraku pred dvigalom stolpnice, kjer sama stanuje (živi) njegova mati, ta prekleti snop ključev (kakor tisti rokopis o ribah sinoči) vse življenje jih dajem v isti žep in jih nikoli ni tam, kakšna skoporitost je to, delati ključavnice posebej za dvigala, si pravi, ko jih najde, s temi podrekanimi dvigali bi se pač lahko vozili vsi, kar nas je. Odpre si ga in se zapre vanj, prvo, tretje, peto, sedmo, kako da ni mogel kaj storiti, da bi ta ženska (njegova mati Marija) stanovala niže, sedmo nadstropje ni za njo, previsoko je, doma je ob reki. Nekdo zabobna na vrata, spet mora odpreti, vi se peljete v sedmo, ja, pravi Bajc, no, potem bom šel z vami in eno nadstropje dol peš, prav, pravi Bajc ne preveč prijazno, kdo pa je to, si misli, gotovo je novinec v hiši, sicer bi ga poznal, on, ta novinec pa me očitno pozna, tako je videti, pol obrazov ne poznam, si jih ne zapomnim, si pravi Bajc in si misli (ko se vozita gor) čemu bi si jih, pet, šest obrazov je za človekov spomin dovolj. Dvigalo se ustavi v sedmem, hvala, gospod, v redu, pravi Bajc in si misli: saj nisem za to tu, da bi poznal vsakega, zbogom, pravi in nekoliko preostro zapre vrata dvigala za sabo, gre po hodniku, kako ostudno smrde te novodobne stavbe, prav po scalnici, stopniščna luč je za hip ugasnila, vendar najde njena vrata v temi, seveda ji moram povedati, da grem jutri h Krki, paziti pa moram, kako bom to storil, se spomni. Ja, pravi Marija, nisem mislila, da boš nocoj prišel, berem. Ti zmeraj bereš, pravi Bajc, odloži plašč in zaklene materina vrata za sabo, in same oslarije. No, pravi Marija (mati), ti se pa kaj spoznaš na to, prav lepa knjiga je, lahko tu in tam kaj preskočim, mislila pa sem, da te nocoj ne bo, saj imate konec tedna, ali kako že rečete temu v časopisih, ali si lačen? Kaj pa imam jaz s časopisi, pravi Bajc, večerjal sem (pregrob sem, si pravi), če imaš kos sira, ga odreži tenko, sit sem. Nič kruha, kajne, pravi Marija. Ne, kruh ni več v modi, odgovori Bajc. Bo že še, pravi Marija, bo že spet. Ali si sitna, vpraša Bajc. Vsak večer prideš, pravi Marija. Sitna si, zamomlja Bajc, ko začuti (dragi) suhi poljub na svojem vratu. Nič nisem sitna, pravi Marija, ampak lahko tudi ne prideš kakšen večer, prav lahko sem sama, ničesar mi nisi dolžen, prav nič, prav nič, ali me slišiš, me poslušaš, ali me razumeš, odrasel človek si, poglej se, kakšen dolgin, svoja pota imej, nisi več moj otrok. Bajc ugasne stropno luč in si prižge malo, zlekne se na divan, ki je zmeraj prost zanj, čevlji, pravi Marija, aha, pravi Bajc in jo uboga, kako, pravi, saj imam svoja pota, jutri gremo čez nedeljo na Krko, k nam, s tistimi znanci iz službe, prižgi televizor, če hočeš, on, ona in dva otroka, deklici, fletni. Spet z avtom, ali ne, pravi Marija, pazite med vožnjo, slaba cesta je, huda pot. Ni huda, pravi Bajc, že zdavnaj so jo asfaltirali, le ti se nikamor ne premakneš. Bogve, ali bo čista, reče Marija. Krka, vpraša Bajc. Krka, da, kaj pa drugega, pravi Marija.
Potem molčita in gledata televizijo, minute se nabirajo in se množe, noč zunaj se tudi množi, še gledata televizijo, potem v sredi reče Marija: videti si utrujen, jej sir. Bom, pravi Bajc, ampak malo pozneje ga bom. In še molčita in še se zbirajo in se množe minute. Potem spet Marija: ne vidim rada, da si vsak večer tu. Baje molči molči molči, rad sem pri tebi, pravi. Če si rad, pravi Marija, potem ja, pomisli pa, da nisi otrok. Kdo pa pravi, da sem, pravi Bajc že kar jeznorito, z zadnjim trolejbusom bom šel domov, saj tako ne moreš spati. Prav, pravi Marija, ta sir pa pojej, izbirčen si, nekam neješč, že dolgo te gledam, nekaj ni prav. Daj, no, pravi Bajc in gleda svojo mater, kako si natika očala, gleda bistro in vidi, da je nekoliko počasnejša, manj zanesljiva pri tem opravilu. Pametna ženska je, si misli, ne smem biti grob z njo, snedel bom ta sir, najslabše sire ji dajejo, tako rekoč vse ji že lahko podtaknejo, ljudje so večidel tako umazane svinje. To ni dobro, si misli Bajc – za kanec bolj zaskrbljeno kot večer pred tem večerom.
Frida vstopi, brez Švedov seveda, ne, pravi punci, niti grižljaja ne, jedla sem zunaj s tvojima gostoma, pravi Gorazdu, za danes sem ju sita do grla, ne uporabljaj me več za svoje posle, jaz nisem nikakršna zvodnica za tvoje severnjake, uporabljaj Gabrijelco tudi za to, kajne, ali ne? Kaj pa govoriš, sveta nebesa, pravi Gorazd in še drži v roki slušalko. Tudi jaz sem še pijana, ampak to je nekaj drugega, upam, pravi Frida, govori v telefon naprej ali pa ga pusti, kaj strmiš vame, ne maram, da me gledaš. Kati, deklica – prosim, gospa, pravi Kati – daj, da me ne bude, na smrt sem zaspana, spala bom v svoji sobi kar v naslanjaču, samo narazen ga daj, prinesi mi kaj proti žeji, kakšen sok ali kaj, zakleni me od zunaj in pazi, da me ne zbude do večera, zvečer ne grem ven s Švedi, za danes jih imam čezinčez, mojbog, kako smo kolovratih po tej nemščini, kot rokomavhi, prav, pravi Gorazd, prav, ljubica, spočij se, kdo ti brani, tudi jaz sem spal, bodiva zvečer torej preprosto doma, za jutri sem naročil avto, veliki, naj si malo ogledata pejsaž, to že morava storiti zanju, jasno. Ne bom doma zvečer, pravi Frida, najin avto naj bo prost, prosim, k Ani moram, klicala me je dvakrat. Jaz bom vseeno doma, pravi Gorazd, Šveda sta pa le sijajna, ne moreš reči, da ne, kaj je s to sestro, pravi, naj pride sem, če kaj hoče, čemu ne pride sem? Ona ne mara sem in jaz ne maram, da bi prišla, pravi Frida in gre v svojo sobo. Kati, še zakliče, dajte mi dva aspirina zraven soka, in dajte mi že to, pohitite. Nate, gospa, tukaj je vse, tudi aspirin, dala sem ga zraven sama, enega imate dovolj. Dva sem rekla, pravi Frida. Ne, enega, pravi Kati. Sedi, pravi Frida. Kati sede ob vznožje, in ko je tam, pravi Frida: zvečer grem k sestri, kaj si delala, Kati? Kot ponavadi, pravi Kati, več kot ponavadi, od sinoči je bilo vse narobe. Si utrujena, vpraša Frida. Drugače ne, samo v noge, preveč sem na nogah. Z gospodom te pravzaprav do nedelje zvečer ne potrebujeva, v nedeljo zvečer pač, prosim, pravi Frida, sploh te bom dala zdravniku, spomni me v ponedeljek na to, ne garaj toliko, navsezadnje lahko uredimo tako, da pride kdaj čez teden še kakšna punca za težje reči, če pa so gostje tu, vidim najrajši, da si sama, saj si še mlada, koliko let imaš zdaj? Dvaindvajset že, reče Kati. No vidiš, pravi Frida in si misli: dvaindvajset. Torej, Kati, pravi, ne zbudi me do šeste zvečer, razen če te ne pokličem sama, ne prej, niti minute, niti minute. Da, gospa, vaša sestra bo zelo vesela, ko boste prišli. Seveda bo, pravi Frida, pojdi zdaj, počakaj še, naj se slečem, ne išči pižame, vsa gorim, ne, pravi Kati, pojdite najprej v kopalnico, voda je pripravljena po vašem, ne ljubi se mi, Kati, morate, pravi Kati, dobro veste, da imam prav, prav, pravi Frida, ti pa zdaj pojdi, vse bom sama, tudi pižamo bom oblekla, obljubim ti, pojdi že, pojej in se spočij, vse bom sama, hvala.
Svojo kopalnico, si misli Frida, ko stopa po dveh stopničkah dol v zeleni kopalni bazenček, kopalnico samo zase, kdo bi si obetal kaj takega, kdo bi kaj takega predvideval, nobeden, najmanj jaz sama, kaj takega sem videla samo v filmih, v tistih vročih, prepotenih dvoranicah ob sobotah zvečer, ko sem prišla iz kina domov, sem se umila v lavorju, da, v lavorju, si ponovi, v rjastem lavorju z načetim emajlom, zdaj pa tako. Kati je prijetna deklica, si misli, res mi je pripravila pravo vodo, le kaj spet hoče Ana, se spomni, nadleguje me, v resnici sta Šveda kar zabavna, eden in drugi, kaj potem, če sta razbila malo steklenine, ne, ne nadleguje me, ne smem tako misliti, moja sestra je, stala mi je ob strani, ko sem bila že ob koncu, ne smem je zapuščati, ne smem je zanemarjati, vse je šlo prenaglo navzgor, na vrsti je padec, staram se, si pravi s frotirko pred ogledalom čez vso steno, skoraj bi lahko rekla, da se staram, čeprav je to smešno. Vzeti moram vse hitro, ljudje so brez usmiljenja, kar je ostalo, je Rdeči križ, vzeti moram vse hitro, toliko uspeha imam vsepovsod, prav na višku sem, staram se, zares je smešno. Nič usmiljenja, si misli, vem, ker sem skusila. Odrine aspirin v kraj, poišče stekleničko, vzame dve ploščici močnega in prijaznega uspavala, poplakne ga z breskovim sokom. Premišlja, razpolovi tretjo ploščico in tudi pol nje poplakne z breskovim sokom. Leži in čaka, to so ti moji mali, čedalje krajši pobegi, si misli še zmeraj povsem pri zavesti.
Kati, punčka, vam je dala gospa prosto, vam je, ali ne? Da, gospod, odgovori Kati, mislila sem, da bi se zdaj malo odpočila, če vam je prav, kako da ne, izvrstno, zvečer bom kmalu doma, mogoče malo kasneje, povejte gospe, da sem odšel na sejo peš, povejte ji to, če bo vprašala, če ne, ni treba, ne je vznemirjati po nepotrebnem, samo avto ji bom še dal iz garaže, pripravljen bo, ko se zbudi, zame ni treba nič, kakšno malenkost pustite v hladilniku, to je vse, Kati, saj je res zdravo sem in tja malo peš, na svidenje torej. Si ti, pravi v slušalko, da, ti si, Gabrijelca, prava sreča, da te najdem doma, ha, ha, kakšen torek popoldne, kakšen torek neki, izmuznil sem se prav po francosko, kot temu rečemo nekoliko predomače, ampak tako je, takoj sem pri tebi, pri tej priči, kakor je smešno: peš, Frida želi avto zvečer zase, k sestri se pelje, ne vem zakaj, to je nekaj misterioznega med njima, bi rekel, nočem pa se šemiti z besedami, o besedah, kot veš, nimam nobenega mnenja, čeprav sem tako rekoč založnik, zdaj spi kot ubita, ni tolikšen snob, kot bi človek mislil prvi hip, samo preveč hlastno živi, kot bi ji gorelo za nogami, Fridi mislim, ali ni torej sijajno, pri priči pridem. Kako, mali avto si dala za jutri Bajcu, no prav, prav navsezadnje, živi in daj živeti drugim, to je moja deviza, saj ga ne rabiva, ne, tudi danes ne, najrajši bi bil s tabo v miru ves čas, tako si želim tega, cela večnost je od zadnjič, ne vem, kako je to, časa imam potemtakem do večera in še delj, to bo čisto najin večer, do polnoči, dosti čez pač ne, jutri sta vseeno na vrsti tista Šveda, ali ni to sijajno. Kaj praviš, kaj si rekla, nisem te slišal dobro, ponovi razločneje. Sijajno, pravi Gabrijelca tokrat razločneje.
Dve vstopnici imam za gledališče, pravi Fabjančič, ko se brije, za pol osmih zvečer. Prodana nevesta, vpraša njegova žena, da, pravi Fabjančič, oblekel bom novo obleko. Prodana nevesta, saj ti je všeč, ali ne? Še najbolj, pravi njegova žena, ali ni čudno, videla sem jo bogve kolikokrat, ali ne bova utrujena za jutri zjutraj, jaz ne, odgovori Fabjančič, dobro sem spal po kosilu, brez sanj, si utrujena ti, vpraša. Kje pa, kje pa, odgovori njegova žena, od česa, od česa neki, ob enajstih bova v postelji tako in tako, pravi, da, potrdi Fabjančič, ob enajstih vsekakor, imava pa tudi budilko.
Nič ni pokazala, vsaj videti ni bilo nič, si misli Bajc, ko čaka na trolejbus, pametna ženska je, dobro skriva, niti za kanec se niso razgibale gube (materi Mariji), ko ji je oznanil svojo jutrišnjo pot, v očeh je bilo morebiti kaj, tam morebiti, ni mogel videti ob tisti luči. Diha sveži nočni zrak, sam na postajališču, dobro mu de, zrak, sploh je vse v redu, nocoj bo spal dobro in trdno, tudi po zaslugi tistega rokopisa o ribah sinoči, vstopi, ko se vrata odpro, voz je skoraj prazen, nemudoma potegne naprej, vrže drobiž na sprevodnikovo mizico, nočna tarifa, pravi sprevodnik, vraga, pravi, seveda, kdo bi si mislil, toliko je že, kdo bi si mislil, nič zato, zdaj spi in bo spala do jutra, kaj bo počela jutri, mogoče jo pride obiskat kakšna ženska, le malo prijateljic ima še, postarale so se in počasi pomrle druga za drugo. Mrzel pot ga oblije, to je kakor udarec od zadaj, ne bo spal dobro in trdno, saj ga odganja, si misli naenkrat kakor razsvetljen, prestreljen in razkrit, odganja ga prav zares, proč od sebe ga podi prav zares, kje sem s pametjo, pravi slepec, ne odklanja ga, ker ga vabi, proč ga podi. Kaj ve ta ženska, kaj ve?
Marja zdaj spi, v sanjah hodi v jutrišnji hrib, sede v gosto senco, Janez, pusti za hip avto pri miru, pravi Janezu v sanjah, zakaj ga trpinčiš, nič mu ni, topli dih zanesljivega miru sede k nji v travo. Kje sta otroka, sprašuje Janez, kje sta otroka. Bajc jih straši z ribami, pravi Marja, ali je to prav, sprašuje Janez, sedi sem, mu reče Marja, sedi k meni in malo miruj, vse je v redu. Mehko runo gozdov onkraj reke spodobno potrka, preden vstopi – zeleno – v zelenilo njenih sanjskih oči.
