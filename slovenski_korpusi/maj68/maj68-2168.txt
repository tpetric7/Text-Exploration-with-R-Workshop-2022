Rodila se je deklica. Deklica Ana. Nebo se je razjasnilo, sonce je posijalo, listje se je pričelo veseliti. Deklica Ana je molčala. Gledala je v svet in poslušala metulje. Ljubila je rumene in verjela samo njim.
Rodila se je deklica. Deklica Zena. Objeli so se oblaki, oglasil se je dež, veje so sklonile glavo. Deklica Zena je molčala. Gledala je v svet in prisluhnila hroščem. Ljubila je Sive in verjela samo njim.
Deklici sta se srečali. Deklica Ana in deklica Zena. Srečali so se metulji in hrošči. Rumeni metulji in sivi hrošči. Deklica Ana se je priklonila in deklica Zena je pomahala z roko. Metulji so šepetali deklici Ani, hrošči so brenčali deklici Zeni na uho.
Deklica Ana je pokleknila in začrtala krog v pesek. Deklica Zena je počepnila in narisala črto v pesek. Rumeni metulji so odkimavali in razočarani odleteli. Sivi hrošči so se razžalostili in odbrenčali. Deklica Ana je skrila krog z roko in deklica Zena je položila nogo na črto. Rumeni metulji so si poiskali sončnice in sivi hrošči so počivali na zeleni veji.
Deklica Ana se je nasmehnila. Deklica Zena se je namuznila in si pokrila usta z roko. Rumeni metulji so odleteli proti soncu in sivi hrošči so se pričeli pomikati proti severu.
Deklica Ana je vstala in stegnila roko proti Zeni. Pomagala ji je vstati in skupaj sta odšli proti jugu. Za njima je ostala sled v pesku.
Prišli sta do vodnjaka. Deklica Zena se je sklonila, zajela vodo in jo ponudila Ani. Izgubljen rumen metulj je zašepetal deklici Ani in razočaran odletel za prijatelji proti soncu. Deklica Zena je odtrgala osamljeno marjetico in jo dala Ani.
Visoko na nebu se je prikazal oblak. Deklica Ana si je zakrila oči in vrnila Zeni marjetico. Deklica Zena se je nasmehnila oblaku, prepodila osamljenega hrošča in položila cvetlico nazaj k vodnjaku.
Sredi peska sta zagledali rumeno stezo. Deklica Ana je stopila nanjo in poklicala sonce. Deklica Zena se je ustavila, pokleknila in pobožala stezo. Dvignila se je, zamižala in sledila deklici Ani.
Zasmejali sta se, zakrilili z rokami in stekli. Na koncu steze ju je čakal sivi hrošč. Deklica Zena se je sklonila, deklica Ana je odkimala z glavo. Sonce je močneje posijalo in deklici Zeni je postalo prevroče. Pustila je hrošča. Deklica Ana je prikimala.
Pred njima se je odprlo modro svetlo jezero. Deklica Ana je poskočila od veselja in zaplavala. Deklica Zena je pokleknila ob obali, zamižala in se narahlo dotaknila vode. Deklica Ana se je smehljala in dihala. Globoko globoko. Deklica Zena je klečala in spraševala hrošče po dežju. Hroščev ni bilo, samo sonce je sijalo.
Deklici sta se počasi sprehajali med modrimi bilkami. Deklica Ana je pričela teči in okrog vsakega modrega stebla zarisala krog. Deklica Zena je pohitela za njo in pričela mahati z rokami. Kot ptica. Deklica Ana se je ozrla k njej in se zasmejala. Skupaj sta tekli okrog modrih travnatih bilk.
Nenadoma se je sonce umaknilo. Pričel je padati dež. Deklica Ana si je zakrila oči z dlanmi. Deklica Zena se je obrnila proti nebu in stegovala roke dežju nasproti. Lovila je zrak. Kaplje so ji drsele po licih. Več zraka več.
Prišla je noč. Deklica Ana je zazdehala in deklica Zena je sklonila glavo. Ozirali sta se naokrog po sivem pesku. Deklica Zena je stopila korak naprej in pobrala osamljen zelen list s tal. Položila ga je deklici Ani v dlan. Deklica Ana ga je dvignila proti temnemu nebu in ga odpihnila. Stekli sta za njim.
Pritekli sta do velike rumene lupine. Ustavili sta se in se začudeni zazrli v oči dečka odetega v zeleno listje, ki ju je vabil k sebi. Stopili sta proti njemu. Razprostrl je roki in se priklonil. Nasmehnil se je in se vsedel poleg ogromne košare z marelicami. Deklica Ana in deklica Zena sta pokleknili k njemu.
Deček v zelenem listju je igral piščal. Deklica Ana in deklica Zena sta jedli marelice. Deklica Ana je peške postavljala v krog in deklica Zena je iz njih delala črto. Pričelo je padati listje, in ju pokrivalo. Deklici sta postajali utrujeni. Deklica Ana je zaprla oči in deklica Zena se je stisnila k njej. Deček je igral na piščal.
Deklica Ana si je pomela oči in pogledala. Deklica Zena je stala ob njej in strmela v krog in črto iz mareličnih pešk. Pomahali sta si. Deklica Ana je pobožala Pečke v krogu in deklica Zena je pogladila črto. Deklica Ana je skočila na eno nogo in deklica Zena na drugo. Odskakljali sta, deklica Ana po eni in deklica Zena po drugi nogi. Kadar sta zagledali v zraku osamljen list, sta premenjali nogi.
Deklica Ana se je ustavila. Deklica Zena jo je začudeno pogledala. Deklica Ana ji je pokazala nizek rdeč oblak. Prijeli sta se za roki in odplavali k njemu. Rdeči oblak ju je objel in skupaj so poleteli proti soncu. Prikazali so se rumeni metulji in zaprli deklici Ani pot, sivi hrošči so šumeli okrog deklice Ane. Oblak je pospešil korak. Deklica Ana je pomahala rumenim metuljem in deklica Zena je pomahala sivim hroščem.
Deklici sta zagledali nov rdeč oblak. Na njem sta sedeli dve drugi deklici. Deklica s dolgimi lasmi je imela pred seboj majhen lončen boben in deklica s kratkimi lasmi je kadila iz majhne zlate pipe. Potem sta pipo in boben zamenjali. Deklica z dolgimi lasmi je kadila iz pipe, deklica s kratkimi lasmi je bobnala po malem lončenem bobnu.
Prileteli so do drugega rdečega oblaka. Na njem sta sedela dečka, bobnala in kadila pipico. Rdeč oblak, deklica Ana in deklica Zena so hodili od oblaka do oblaka. Povsod so sedeli dečki in deklice, bobnali in kadili iz zlatih pip. Nihče se ni zmenil za prišlece.
Pred njimi se je ustavil temen vijoličast oblak. Sivi mož z vijoličastega oblaka jima je ponudil zlato pipo in majhen boben. Deklici sta se spogledali. Sivi mož na vijoličastem oblaku je izginil. Deklica Ana je potegnila iz pipe in jo podala deklici Zeni. Pipo sta si podajali iz roke v roko in kadili. Deklica Zena je pričela bobnati, počasi, nato hitreje, potihoma in nato glasneje.
Deklico Ano je objel topel veter. Oblaki so postali beli. Dečki in deklice so postali beli. Vse je bilo belo. Dečki in deklice so bobnali, oblaki so bobnali, veter je bobnal, deklica Zena je bobnala. Vsi so bobnali, vse je bobnalo. Deklica Ana je vzela boben deklici Zeni.
Deklica Zena je sključila ramena. Obiskali so jo sivi hrošči in postajali zeleni. Brenčali so ji okrog glave in pričeli igrati dude. Deklica Zena je vila roke proti nebu in poslušala dude. Potem si je zatisnila ušesa, dude so igrale preglasno.
Deklici Ana in Zena sta si izmenjavali pipo in boben. Deklica Ana je videla vse belo, deklica Zena je poslušala dude. Prišel je mož z vijoličastim oblakom in jima vzel pipico in boben. Deklici sta postajali utrujeni.
Rdeči oblak se je premaknil. Objel je deklico Ano in deklico Zeno ter ju odpeljal. Vodil ju je od rdečega oblaka do rdečega oblaka, kjer so še vedno bobnali dečki in deklice ter kadili pipe. Deklica Ana in deklica Zena sta mižali in se krčevido oprijemali rdečega oblaka. Nenadoma ju je rdeči oblak spustil na rumeno stezo in zapustil.
Tekli sta po stezi in gledali proti nebu. Deklica Ana se je ozirala za rumenimi metulji in deklica Zena je prisluhnila sivim hroščem. Ustavili sta se. Deklica Ana se je priklonila in deklica Zena se je nasmehnila. Pomahali sta si in stekli vsaka na svojo stran. Deklica Ana z rumenimi metulji za soncem in deklica Zena za sivimi hrošči dežju naproti.
