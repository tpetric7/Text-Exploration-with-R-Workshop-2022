13
Pisateljema samima je težko poiskati pravi razlog oziroma prepričevalno pojasnilo, zakaj je umrl Abarth. Mar ni mogel zadnji hip odskočiti, se mu je morda v vijak, ki spaja tračnico s pragovi, zataknila čevljeva vezalka? Ali ne bi mogel kljub Miškinovi pozabljivosti izpeljati intrigo do konca, se pojunačiti pred neznanimi sprehajalci? Ali ni mogel brzečim kolesom izmakniti vsaj bistvenih sestavin svojega telesa? Mar bi si bil pustil odrezati nogo v gležnju ali streti komolec! Ali bi bil morda zmožen organizirati umor Miškina, tega sicer neodstranljivega tekmeca?
No, bralca seveda bolj kot ves dolgočasni potek umiranja in psihološke notranje vihre zanimajo razburljivi dogodki, ki so se odvijali po Abarthovi smrti.
Odmev v Ljubljani je bil plazovit. Če odštejemo različne plehkosti, ki so jih širili po Abarthovi smrti razni njegovi vulgarizatorji, med njimi šolski direktor, ki je javno hlinil sočutje z »rahločutnim, nesrečnim fantom toplih oči, v katerih se lesketa melanholija in tovariška ustrežljivost« (N. B. Abarth je bil izredno sebičen), moramo omeniti nekaj bleščečih časniških oznanil, ki so poročala o pogrebu in odgrebu Abarthovih posmrtnih ostankov.
Osrednji časnik Delo je na ljubljanski strani objavil članek, ki so ga podpisali Primož Žagar, Aleksander Lucu in Borut Čontala, naslov pa se je glasil »Izkopali so jo«. Zaradi napake v metiranju je v nadrobne opise »orgije v hlapih mamil in nekrofilije ob spremljavi agresivnih beatniških ritmov« sililo karseda znanstveno poročilo o težavah mestnega vodovoda in ustvarjalo izjemno kombinacijo znanstveno-fantastičnega značaja. Tam je bilo recimo mogoče prebrati tole: …Objestneži, ki so po trditvah upokojenke A. Zvest, ki sicer stanuje v najvišjem nadstropju, »nedvomno tudi spolno občevali«, so se zaradi pomanjkanja šestcolskih pocinkanih cevi zatekli k začasnim sanacijam z navadnimi železnimi cevmi, ki pa seveda zaradi pogostega pretoka fekalij hitro rjavijo in prepuščajo neprijetne vonjave. Tako je menil tudi direktor oddelka za izplakovanje tov. Srečko Tuga, ki je osebno nadzoroval gnusno ceremonijo s truplom pokojnega A. Bartha (imen slovenski novinarji pač ne znajo pravilno pisati), kar prav tako ni nudilo zadovoljive rešitve z ozirom na razkrajajoče se pomije, iztrebke, urin in drugo slično tvarino.
Ljubljanski dnevnik je zapisal v naslov: Mrtvaški ples, spolnost in kitare in nadaljeval, da je bil tok, ki so ga porabile električne kitare, last hišnega sveta. Tone Fornezzi je v TT-ju napisal obširno reportažo o razuzdanih intelektualcih, ki uvajajo v Slovenijo nevaren nihilističen razkroj in se šalijo z mrtveci. Svoj spis je zaključil z duhovito domislico: Mrtvec je bil mrtev, ostali pa mrtvo nabasani. Svetovalka Adelajda v Mladini je posvarila bralce, naj ne kradejo krst, naj ne pijejo vina, naj ne poskušajo samomorov – ter še posebej opozorila, naj mrtvecev ne polivajo z vinom. Tribuna je preprosto ugotovila, da je bil Abarth žrtev nepravilnega štipendiranja.
Miškin je po zadevi postal drugačen, boljši. Naenkrat se je hotel poročiti z Vasiljko, ta pa je bila tako srečna, da se je onesvestila, po obuditvi pa je novico takoj hotela prenesti Borisu.
Boris je bil v Kranju pri svoji materi, ki ga je iz varnostnih razlogov zaklenila v klet. Bila je v velikih skrbeh, saj so se o njenem sinu po Kranju širile čudne vesti. Naj jih naštejemo:
1. Boris igra kitaro na pogrebih.
2. Boris pleše strip-tease ob svečah.
3. Boris in njegova tolpa odkopavajo mrliče in jim kradejo zlate zobe iz ust.
4. Boris je šofer pri pogrebnem zavodu in v prostem času komponira mrtvaške himne za ansamble električnih kitar.
5. Boris in njegova tolpa balzamirajo mrliče in po obredu okrog njih plešejo boogie-woogie brez hlač.
6. Boris se je oženil z Vasiljko, ta je ustrelila Abartha iz ljubosumja, ker jo je varal z Jurko. Jurka je izkopala Abarthovo truplo in ga pripeljala v Kranj k Borisu, ta pa je Jurko ostrigel na balin. Vmes je posegel še Rudi Šeligo, ki je menil, da se afera po nepotrebnem prenaša v Kranj, ki je sicer tako imenitno mesto, in da je v njem slave dovolj samo zanj in tovariša Koširja. Jurka je seveda organizirala teach-in ter protestni miting, na katerem je javno obsodila tovariša Šeliga, uredništvo Problemov ter zvezno skupščino, ki po nepotrebnem delajo zmedo na Slovenskem.
7. Abarth je imel dvoboj z Miškinom zaradi Zvonke. Miškin je Abartha počil, vendar Abarth ni takoj umrl. Še ko so ga dali na pare, je migal. Zvonka je v splošnem klanju ranila Borisa, ta pa je njo zakopal pod zemljo, da se ne bi pokvarila ali posušila (hraniti na hladnem in suhem prostoru). Ostala je živa, toda domov so jo prepeljali v krsti, ker je bil domači mercedes na službeni vožnji. Ta krsta je seveda priplavala po Savi navzgor do Kranja, tu pa so jo polili s šampanjcem (Veuve Cliquot) in minirali.
8. Abarth je bil homoseksualec in je napravil samomor, ker ga Boris ni dovolj ljubil. Boris se je ulegel v krsto iz posebnega lesa, ki ga sicer uporabljajo le za izdelovanje klavirjev Steinway, in se pustil zakopati v grobnico narodnih herojev. Od tam ga je rešil Tone Remc s pomočjo ansambla električnih kitar, ki je bil ravno na sprejemu v skupščini. Tam jim je tamkajšnji predsednik podelil visoka državna odlikovanja. Baje se je podobno godilo tudi v Veliki Britaniji.
9. V Veliki Britaniji so imeli neki ansambel, ki je igral samo na pogrebih samomorilcev. Potem pa so padli v boju s kapitalistično policijo. Mrtve so zakopali v mestecu Greenwich, kjer se je zaradi velikih zemeljskih sunkov prekucnil čas in izvrgel žive glasbenike na pljusku naftnega vrelca. Bili so zelo popularni in za počitnice so odšli na Jadran.
10. Velika Britanija je napovedala vojno Jugoslaviji, ker je ta izvažala krste z napako. Tudi so bili po angleški licenci izdelani klavirji za celo oktavo prenizki, noge pa so imeli izredno visoke, da je bilo mogoče na njih muzicirati samo s hoduljami. Zaradi vojne je odpadlo gostovanje Beatlov v Jugoslaviji. Prišli naj bi bili na pogreb Abartha, ki je bil pravzaprav Paul McCartney.
Teh deset govoric, ki so seveda sprožile še ducat govoric, ki so bile kombinacija teh desetih, je krožilo po Kranju, in Boris je postal skoraj tako slaven kot Rudi Šeligo, katerega knjige, ki izhajajo v nakladi 300 izvodov, so redno razprodane. Ta izredna Borisova slava je šla tako na živce Šeligu, da je sklenil sam storiti še hujše škandale. Videli so ga, kako za prvi maj splezal na vodovodni stolp in kričal: Kdo je večji od mene?! Seveda je Borisova slava toliko načela Šeligovo, da je bila v nevarnosti njegova kandidatura za predsednika društva slovenskih pisateljev – pa čeprav je v svrho le te storil izredne požrtvovalne korake – recimo, pustil si je ukrasti plašč od zdajšnjega predsednika Cirila Kosmača. Od Borisove slave pa so se čutili prizadete še Miloš Mikeln, Josip Vidmar, Arnold Tovornik, Mika Tripalo, Tone Fornezzi, Desanka Maksimovič, Ivo Vajgl, Vanja Sutlić, Aci Bertoncelj, Robert McNamarra ter Vito Šoukal. Ob Borisovi slavi se je smatral še vedno dovolj pomembnega le Peter Vodopivec.
Ko je kasneje Boris, ta preprosti kmečki fant iz Kranja, umrl za vnetjem srčnih zaklopk, so ga seveda brž pozabili.
O primeru množičnega nihilizma je spregovorila tudi Višja šola za obrambo religije, oblasti ter novinarstva. Uvodno besedo je imel predsednik izvršnega odbora glavnega komiteja pedagoško znanstvenega sveta te ustanove, čigar imena se ta hip ne spomnimo. Menil je, da bi bilo treba uvesti krematorije ter orožne liste za električne kitare. Ob koncu je predlagal nekemu tamkajšnjemu asistentu, naj poskuša stopiti v stik z avtorji romana Peto nadstropje trinadstropne hiše in naj jim posreduje usodna naročila, kot sledi:
1. Tovariša Ščinkovca je treba vnesti v strukturo tozadevnega romana kot vsestranskega poznavalca šestih nadstropij trinadstropnih hiš.
2. Naj se v čim pozitivnejši luči prikažeta uda te ustanove tovariša Slinar in Glinar, ki se kljub izjemnemu doprinosu k obrambi religije, oblasti ter novinarstva ne omenjata v omenjenem romanu, ki je, kot je znano, merilo popularnosti ter ugleda na Slovenskem.
3. Omogoči naj se kvalificiran poseg v roman s strani tovariša Jezeroslava Miškoviča, ki je sicer zunanji sodelavec Višje šole, vendar izreden obrambni činitelj v zadevah javne morale, hašiša, imperialističnih vplivov s Havajev ter posebno spolnosti, saj je predsednik slavne organizacije KIKS (Komite za izganjanje kardinalnih strasti).
Na tem mestu je treba seveda poročati še o različnih drugih pojavih, ki so sledili SKŠ št. 1 (slovenski kulturni škandal …) . To je predvsem znana invazija belih konjev pred skupščino. Bilo ze takole.
Nekega zgodnjega pomladnega jutra, ko so bili na svojih mestih le najbolj prizadevni poslanci, je bilo slišati iz smeri Prešernove ceste pritajeno galopiranje. To galopiranje je povzročilo v skupščinskih prostorih komaj zaznavne vibracije. Teh tresljajev bi se skupščinski možje komaj zavedali, če ne bi le-oni izzvali nekaterih bistvenih pripetljajev, kot so padci različnih slik s kavljev in drgetanje membran v skupščinskih mikrofonih. Padci slik so seveda povzročili upravičeno ogorčenje na račun žebljic in mavčnih vložkov v stenah, medtem ko je drgetanje membran povzročilo neverjetno zavijanje raznih predirljivih infra ter ultra zvokov. Zavijanje se je s približevanjem konjev tako stopnjevalo, da so si morali ljudje v okolici bele hiše zatisniti ušesa. Slišali so predvsem ultra ter infra zvoke, niso pa (ker so imeli pač zatisnjena ušesa – kar se Ljubljančanom rado dogaja ob pomembnih dogodkih) slišali drnca bližajočih se konj. Predsednik skupščine se je pozanimal pri svojem osebnem zdravniku, če zavijanje v ušesih lahko pomeni živčno izčrpanost, osebni zdravnik predsednika skupščine pa tega vprašanja ni dobro slišal, ker se je začela tresti membrana v njegovi telefonski slušalki in je bilo sleherno telefoniranje onemogočeno. Mislil si je, da se nekdo šali z njegovim telefonom ter je besno rekel v školjko slušalke: osel! Predsednik skupščine tega naziva seveda ni sprejel, ker se je zaradi izredno povečanega tresenja membran izgubila katerakoli beseda. Njegov osebni zdravnik bi mu lahko zabrusil še kaj hujšega, pa se predsednik ne bi čutil prizadetega. No, dogodki so se bližali z veliko naglico. Galop belih konj se je bližal kot nevihta. Bil je to galop tisočerih kopit! Če ne omenjamo strahotnih prometnih nesreč, v katerih so izgubili življenje premnogi ugledni Slovenci in Hrvati ter Italijani, ki so brzeli po Tržaški magistrali proti hotelu Slon, je treba pač besedico ali dve izgubiti ob težjih katastrofah. Topot konj, ki je prihajal po Tržaški cesti vse od Sežane, Postojne in Logatca, je izredno prizadel že tako občutljivo površino slovenske cestne situacije. Cesta je vibrirala v presledkih ene milijoninke sekunde v razdalji deset centimetrov gor in dol. Ti tresljaji so cestišče dvignili z njegove osnove in ga začeli prestavljati. Tako se je zgodilo z nekaterimi ovinki, kot z onim pri Kalcah, da ga je prestavljajo in prestavljalo, dokler ga ni zaneslo poševno v zrak, kjer je zaradi izredne aerodinamične linije zaplaval več metrov v višino. Ta gigantska asfaltna črka U je nadaljevala polet nad naseljem Dolnji Logatec in po nekaj sto metrih treščila na mestno središče z mesarijo, gostilno in lekarno, kjer je bilo kakšnih petdeset prebivalcev mesta na mestu mrtvih. Še huje se je godilo kockastim odsekom te prometne žile. Tam je za reko belih konj cesta dobesedno eksplodirala, in granitne kocke, doma s Pohorja, so frčale v blaznih lokih po vsej Notranjski, Primorski in Kranjski. Zgodilo se je, da je granitna kocka pribesnela v oko miroljubnemu oraču na njivi pri Stični, da je nenadoma odtrgala glavo zasanjani deklici na Sorškem polju, in celo – ponavljam celo – priplula do oddaljenega Maribora, kjer je padla skozi šipo v stanovanje Jožeta Košarja naravnost v akvarij z zlatimi ribicami, ustvarila iz nesrečne živalice ribjo pašteto in zvrtala luknjo v parket, kjer se je vodni del akvarija prelil v spodnje stanovanje in poškropil spečo babico po nogah, da je besno zatulila in ogorčeno zahtevala od Košarjeve družine, naj vendar že enkrat pokliče inštalaterja in uredi vodne naprave. Vrsta kock s primorske ceste je seveda popadala na Pohorje in s tem je bilo vrnjeno, kar je bilo naravi tamkaj odvzeto.
Toda galop belih konj, ki ga je spremljalo konjsko ihihihanje, ni sprožil samo teh cestnih poškodb in prometnih nepravilnosti. Dejstvo je, da je tresenje, ki ga povzroča takšnole večtisočtonsko kopitljanje, prizadelo telefonsko in električno omrežje. Žice so začele nihati najprej gor in dol, nato pa še desno in levo in so se zadevale ter zapletale. Ob tem je nastajalo zanimivo cvrčanje in vžiganje, ki ga je spremljalo zvočno izredno bogato valovanje. Žice so delovale po principu bolj ali manj nategnjenih strun (kot je pri violini) in po zraku se je oglašala silovita melodija. Ta melodija je bila tako močna, da je segla do balkonov različnih slovenskih skladateljev, med njimi Primoža Ramovša, Lucijana Marije Škerjanca ter Uroša Kreka, medtem ko je Ivo Petrič sferični glasbi prisluhnil, ko je sedel na stranišču. Iz te blazne melodije so se porodila velika glasbena dela. L. M. Škerjanec si je rekel, da v svoji glasbeni domišljiji sliši največjo temo svoje glasbe in da je to dokaz, kako z leti postajaš vse večji skladatelj. Hitro je zapisal, kar je ujel v svojem navdihu. Prav isto melodijo pa so zapisali še drugi skladatelji, ki so se mudili v valovnem območju te slovite muzike, z izjemo Ivana Petriča, ki je sferični melodiji pripisal nekoliko motenj izplakovalnih naprav, kar je dalo glasbi posebno svež ritem in kontrapunkt. Ta incident pa je seveda sprožil vrsto pravd o originalnosti te glasbe, saj je povprečnemu pravniškemu umu vendar jasno, da so skladatelji prepisovali. Posebno ogorčen je bil L. M. Škerjanec, ki se je zanesel na osnovne prvine glasbene stroke, ki jih je imenoval navdih, fantazija in božanski sunek. Kako so mogli ukrasti ravno ta najsijajnejši delček njegove muzike.
Žice pa so seveda delovale izredno živahno. Ne samo, da so ustvarjale glasbo, ne samo da so vžigale in spotoma upepeljevale lične kmetije, kulturne domove, senike ter s trudom sezidane osnovne šole, ne samo da so zamešale telefonske pogovore in da so razpošiljale teleprinterska ter telegrafska sporočila na totalno zgrešene naslove (neki železar v Jesenicah je recimo dobil takšnole sporočilo: 100 izvodov Enciklopedije Britanike dobite v enem tednu, pripravite gotovino in zavarujte smrt v družini s 3 milijoni brutoregistrskih ton, franco luka Koper, rodila sina, devet ton, sedemsto milijard izgube, avtomobil Mazda 1500 SS na poti, skrivnost razkrita. Čkalja umrl zaradi nedovoljene tatvine krvne plazme, pošljite še več denarja na vojno pošto!) – porušile so cele gozdove in mesta!!! Razumljivo je namreč, da so popokali številni nosilni tramovi in daljnovodi in tam, kjer so žice potovale v blagih ovinkih čez hribčke in naselja, so zdaj ubrale bližnjico! Napele in skrčile so se kot frače ter porazile, kar je bilo na poti. Ta silna diagonalna težnja žic (zaradi boljše predstave naj ponazorimo: kaj bi se zgodilo, če popusti eno od oglišč trikotnika in če imate tam okrog napeljano visoko napetost, znotraj trikotnika pa razne zanimive tarče?) je počistila integralno mestece Senožeče, obrila Snežnik in Trnovski gozd, požgala Kočevski Rog in bolnico Franjo, upepelila Hruševlje ter Vrhniko, počistila Cankarjevo hišo na klancu ter Sveto Trojico, opilila kolodvor v Ilirski Bistrici ter v zanko ujela dva nasproti si drveča vlaka (Orient Exprès ter Simplón), da je iz njiju nastala ogabno dišeča ocvrta kroglica! Ne omenjajmo silnih električnih šokov v telefonskih in transformatorskih postajah, ko so po komandnih kabinah ležala opečena trupla telefonistk ter inženirjev, ne omejajmo tiste strašne nesreče s TV pretvornikom na Nanosu, ki je dobesedno karbonizirala celotno ekipo, ki je pripravljala barvno televizijo, in so gledalci tisti večer namesto mesteca Peyton gledali neko šolsko oddajo japonske televizije o posebnostih japonske sklanjatve – pa še to tako, da je bila slika obrnjena za 180 stopinj in so vsi prestavljali svoje aparate na glavo razen Mira Cerarja, ki je gledal oddajo, stoječ na glavi. Ob tem samo kratka opazka: tisti večer je neki Franjo Zabukovec menil, da je vsega kriva antena, splezal je na streho in zdrsnil z nje, ne da bi se mogel ujeti za karkoli, kar ga je ločilo od v globini 100 metrov potekajoče Linhartove ceste.
Da se povrnemo k položaju v skupščini. Tresenje membran v mikrofonih je doseglo že zavidljive fone. Nekaj poslancev je naglo teklo pred grobnico narodnih herojev in se izpostavilo blažilnemu vplivu le teh. Tod a po zakonih fizike je jasno tudi to, da določena frekvenca spravi v gibanje vse okolišne gibljive membrane oz. telesa, ki so voljna nihati. Tako so strahoten hrup zagnali krožniki v skupščinski kuhinji, da o priboru – t. j. med seboj nihajočih vilicah in nožih niti ne govorimo. Krožniki so zaradi doslej še nepoznanih nihajev pričeli lezti iz kredenc ter so se začeli usipati po prostorih. Tako so začeli drseti po hodnikih in stopniščih in kdor ni dovolj naglo umikal nog, če je že šel mimo teh pobesnelih teles, jih je skupil po gležnjih, da je bilo joj. No, resnici na ljubo je treba priznati, da so noži in vilice zganjali hujšo nesnago. Trepetajoči in nevarno rezkajoči so se pritresli vse do vratov in mehkih delov v skupščini zaposlenih poslancev ter uradnikov.
Krdelo belih konj se je seveda naglo bližalo Ljubljani. Trolejbusi so imeli spričo njihove pojave trole spletene v težko zavozlane paragrafe, frizerjem se je dogajalo to, da so si porezali lastne prste, brivci so množično postali morivci. Gospa Žgajnar je nenadoma izgubila pas za nogavice in uhane, s prstani obložene roke pa so se ji doživljenjsko zapletle v nekakšen siamski objem. Miškinu se je od tresenja popolnoma skvaril pisalni stroj, kajti vzvodi so se tako zapletli, da so tipke udarjale številke, če si hotel črke, če pa bi tudi uganil, da številka 4 pomeni W in da je F 8 (namesto Ž je nastalo %, namesto K – C, namesto C – !, namesto , – ê), pa si s tem strojem ne bi več mogel kaj prida pomagati, ker so se latinske črke sprevrgle v cirilico, ki jo je Miškin, čeprav po rodu Rus, že zdavnaj pozabil. Sicer pa se Miškinu ni zgodilo posebnega, razen to, da se je sunkovito preselil v spodnje nadstropje in da se je, ko je ponoči smrčal, stalno rušil omet in mu je sipek prah silil v nos. Seveda je bila to resna nadlega, če upoštevamo, da je dobil bolezen, imenovano »ometni nahod«, in da so ga kot izjemnega pacienta kazali na predavanjih na medicinski fakulteti (ob tem: marsikateri študent je padel pri izpitu, ker je misleč, da gre za umetnika, kakršen je Miškin, smatral njegov nahod za umetni nahod).
Naša nežna Jurka je v tem velikem – konjskem potresu – izgubila življenje. Ko je ravno brskala po predalih svoje patentne pisalne mize, da bi poiskala šolske zvezke, iz katerih se je hotela naučiti neko izredno zanimivo predavanje nekega Dušana Pirjaveca, doma iz Tacna, ji je stroga frekvenca, ki so jo naredili beli konji, odščipnila vrat. Njena kodrolasa glava je ležala v predalu patentne mize podjetja MIZERIJA na polodprtem zvezku, kjer je bilo zapisano omenjeno predavanje. Jurkin oče je seveda menil, da je dotični Pirjavec kriv za njeno smrt. Sicer pa tega ni menil dolgo, ker se mu je zrušil na glavo v tem romanu že nastopivši kristalni lestenec, ki so ga po Miškinovem obisku spet popravili. Mar ga ne bi!
Kot rečeno, umrl je tudi Boris, ki mu je občutljivo srce odtrepetalo za vedno. Pri življenju so ostali samo še negativni tipi iz te naše zgodbe, med njimi avtorja.
Vasiljka je dobila od konjske kuge poseben tvor na hrbtenici, ki se je razraščal in razraščal, dokler ni postal izredno velik, večji od Vasiljke. Ćika Jovice je od tresenja samo oglušel, zapletla sta se mu namreč kladivce in nakovalce, kar je še sreča, kaj bi bilo namreč, če bi ostalo samo kladivce, nakovalce pa bi se pokvarilo? Kladivce bi udarjalo po gospodu Jovanoviću, dokler mu ne bi dotolklo pljuč in jeter.
Beli konji pa tudi niso dolgo dirjali. Zaklalo jih je lastno dirjanje. Ostal je samo White horse. Zanimivo bi se bilo seveda ustaviti ob nekaterih podrobnostih konjskega potresa v Ljubljani, kot je reakcija obeh podvozov ali položaj v tiskarnah Mladinske knjige in Dela. Oba podvoza sta se ob potresu sprožila. Enostavno je popustila jeklena napetost in sta se zravnala. Ob tem sta pokosila marsikateri brzec in avtobus, namenjen na turistični izlet. Tiskarne pa so se seveda tudi znašle v izrednem položaju, saj so se jim zameštrale vse statve in še tako izvežbani stavci niso več mogli iznajti pravilnega načina stavljenja. Sploh pa so propadle črke Č, Ž in Š, ki so jim odletele strešice. Kar preberite si časnike iz tistega obdobja. Polni napak, polni pravopisnih prestopkov, polni grozovitih nesmislov, laži in neokusnosti na račun oblasti. Vsega tega so krive tiskarne, ki so bile dobavljene pred konjskim potresom. In kako naj bi tudi pravilno delovale! Ali je zabavno pritisniti na »socializem«, pa vam pride ven »sifilis«? In če najdete v tem – pravkar prebiranem – tekstu kakšne napake, jih pripišite konjskemu potresu.
In odkod ti vražji beli konji? Iz Lipice? Haha. Da se ne smejemo! Naivni bi bili, če bi mislili, da so iz Lipice. Takšnih težav in grozovitosti Slovenci nismo mogli opraviti sami. Analiza konjske revolucije je podana v naslednjem spisu, ki nosi naslov Šesto nadstropje trinadstropne hiše, za katerega pa ni jasno, ali ga bodo še objavljali Problemi, saj se za avtorske pravice pulijo največje svetovne hiše. Pa zdravo do naslednjega nadstropja!
