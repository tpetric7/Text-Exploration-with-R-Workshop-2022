Si kdaj doživel kaj napetega? Nekoč sem lovil ravnotežje po kamniti ograji blejskega gradu in pljuval sto dvajset metrov globoko. Bilo je zelo dolgočasno.
Si se kdaj bal? Na nekem izpitu. Vendar pasti – to ni nič tragičnega. Toliko desetin jih vsak dan pade. Nekateri celo za vedno. Nekatere pa povozi avto. Pa saj izpit hitro mine.
Si kdaj ljubil? Triinpetdesetkrat. Enkrat sem jokal. Četrt ure. Ljudje smo sentimentalni. Da, bil sem razočaran, jezen. Da. Saj vedno najdeš kako novo, nikoli ne veš, je boljša, je slabša, če nobene ne najdeš, lahko še vedno ližeš sladoled.
Če si Julija, ne bo nič. Če si Medeia, prav tako. V gledališču ponavadi spim. Če bi lahko še ob tebi, bi še šlo.
Čim bolj je napeto, tem bolj mi je dolgčas. Kaj? Ti sočustvuješ z junaki? No, da. Njih povozi ljubezen, koga drugega pa avto. Njih odplavi življenje, druge pa splavijo, ko so minus sedem mescev stari.
Res, deklica draga, dramatičnost je preživeta. Vsaj v socializmu. Kaj me pa briga, kaj počnejo v zaostali Italiji pri neorealističnem filmu.
