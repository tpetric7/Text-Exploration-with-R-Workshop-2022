Težko je pisati o opicah, ker potem vsi mislijo, da gre za ljudi.
No, in so opice nekoč začele razmišljati o telesni rekreaciji. Tako, malo, da ne bi preveč togo in skrivenčeno hodile, da bi bila njihova telesa izraz moči in energije. Pa so se usedli najpametnejši opičjaki in razmišljali.
»Možnosti so različne,« je ugotovil prvi in začel glodati banano. Dejstvo je bilo enoglasno sprejeto.
»Predlagam,« je odprl čeljusti najpametnejši, »predlagam, da ustanovimo opičje rodove za splošno razmigavanje. Stvar rodov pa bo, kakšno razmigavanje bi si izbrali.«
In zahrumela so grla in dvignila modreca na ramena. Glas se je širil med opicami in res so ustanavljali odseke in podobno za splošno razmigavanje. »Pravim vam, najpametneje je malo skakati naprej in navzgor ter tekati, saj to nam povsod prav pride.« Tako je govoril najpametnejši in ustanovljen je bil rod, recimo – atletov.
Pa je zapihal veter in z drevesa je padel kokosov oreh. Nekdo ga je brcnil, drugi tudi in začela se je splošna zmešnjava nog in oreha. V tistem trenutku je bil rojen recimo: nogomet. Zajel je množice in jih spravljal v delirij.
Nekaj nadebudnežev je kljub temu skakalo in metalo ter tekalo. Včasih so kaj potrebovali in sestavili so recimo: proračun. In nekako jim je uspelo, da je odbor za splošno razmigavanje Visoke veje določil 3 koše banan letne pomoči. Bilo je malo in treba je bilo stisniti pasove.
Medtem je kokosov oreh postal bog množic. Pod vsako palmo je brcal po en rod in kmalu so se razdivjali mednarodni spopadi. Kdor ni brcal, je stavil orehe na ta ali oni rod. Kmalu je rod izpod Velike palme opazil mladega nadebudnega opičjaka iz Srednje palme. Kmalu za tem je rod izpod Srednje palme opazil mladega nadebudnega opičjaka iz Male palme. In kmalu za tem je mladi nadebudni opičjak izpod Male palme brcal pod Srednjo palmo, oni izpod Srednje pa pod Veliko. Seveda je bilo takoj videti čoln, ki je prepeljaval po štiri ali še več košev banan. Omenjeni opičjaki so se začeli oblačiti v izbrano listje.
Pa je udaril s taco po kamnu stari opičjak, recimo atlet, in dejal: »Nas je za desetkrat vseh prstov na okončinah, pa imamo 3 koše. Tamle pa ima en sam še enkrat toliko. Tako ne gre, vam pravim!«
In so mu malo prisluhnili in pokimali. V to pa je zajavkal »brcač« izpod Sredmje palme:
»Ojej, poslušajte. Mlad sem še, mlad. In svojo mladost uničujem za tole brcarijo. Pa bom menda že lahko temu primerno odškodnino dobival, ja, oh, ja?«
Pa je zaklel opičjak, ki je vse življenje vihtel sekiro, in drugi, ki je požiral knjige in drgnil klopi: »Hudiča, za kaj sem pa jaz mladost zabil? Pa brez košev banan in izbranega listja!«
In je zinil nekdo: »Nima vsakdo v nogah, dušica draga!«
Prikimal je rod mladih opičjakov, ki so se jim hrbtenice krivile in imeli so ploske noge: »Nima vsakdo v nogah.«
Pod svojo palmo je razmišljal najpametnejši opičjak: »Oh, rodovi za splošno razmigavanje, kje ste? Pa naša telesa, izraz moči in energije?!«
…
Težko je pisati o opicah, ker potem vsi mislijo, da gre za ljudi.
