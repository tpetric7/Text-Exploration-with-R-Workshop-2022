Najdeva se v tej mali izbi na večer. Ti prihitiš od knjig za tvoj izpit, jaz od sestanka, iz kavarne, ali odkoderže. In skuhaš kavo in med Lenini in malimi brošurami na mizi napraviš red in daš na mizo jabolka.
In slečeš krilo.
Ta najina ljubezen je preprosta. Lepa. Z nama prihaja na večer, ker se imava rada, ker je ne sanjava, ampak med tisoč dnevnimi opravki od nje živiva. To je vrč čiste radosti z okusom tvojih ust, z milino tvojih rok, z zamolklo težo mojega telesa.
Tvoje prsi sta dve krotki ptici, ki se ne umakneta, ker si vsa moja. In tvoja usta dajejo pogum za jutri, za delo in poštenost.
Ti najini večeri niso beg, del dneva so: kot jabolka na mizi, kakor kruh, kot Lenin, kot dela, ki so čista pred ljudmi.
