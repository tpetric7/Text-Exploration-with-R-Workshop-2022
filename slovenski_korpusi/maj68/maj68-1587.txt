Tam, kjer je uprava Gorenjskega sejma, ki je bil že večkrat in je znan tudi zunaj meja Gorenjske, posebno pa v Železni kapli in Celovcu, je zgodaj zjutraj že zelo svetlo in zračno, tako da hrup s ceste Staneta Žagarja ali počasno prižigajoče brnenje vajencev s tablico L ničesar ne prepreči, ne naredi ničesar gostega in zatohlega, da bi potem človek moral naglo kam drugam. Še celo nizko grmičje ob prednji strani stavbe in nizki vrtovi zelenjave in cvetlic tam zadaj se samo malo majejo v zgodnji jutranji svetlobi in v redkem zraku, in grmičje niti ni prašno, ampak sveže zeleno, kot da raste v naravi. Malo bolj ropota od novega Gorenjskega tiska, ki je na levi, če je Kokra – od koder je slišati celo mlade kavke – s svojim severnim mostom za izhod v druge kraje, za hrbtom. Če je. In oni, ki imajo službo v upravi, ob ti zgodnji jasni uri kar tečejo navzgor po stopnicah v sveže karirastih oblekah, ki so bile nemara šele sinoči nanovo zlikane, s pisanimi in živobarvnimi kravatami, z novimi torbami, ki se svetijo kot nagli čevlji spodaj na stopnicah, in so bolj počesani kot kateri koli drugi dan. Takšen dan je.
Uro pozneje, ko so vse te reči samo malo bolj goste, pride prva od njih, ki so naročene za pol osmo uro, in je kar pol ure prezgodnja. Steče gor, sede na enega od stolov, ki so razvrščeni ob vseh stenah v malo razširjenem hodniku, iz katerega gre potem troje vrat, in si najprej glasno oddihava. Ima skoraj belo obleko s strogimi linijami kroja in nemirno gleda proti vsem vratom, ko tako naglo diha. Ampak nemara si jih niti ogledati še ne more, kaj šele malo uganjevati, kaj je za njima, ali si kaj drugega misliti, ko že vstopi druga, zelo moderna, da kar zrak in val vrže ob vse stene. Ima v kratek zvon narejeno oblekico iz pralnega jacquarda, na kateri so sami oglati geometrijski liki, kot trikotniki, paralelogrami in poševni deli drugih oglatih kotov in lomljenih daljic v zeleni in rdeči barvi, ki kar brizga po zraku. »O,« reče kar koj in se opotikljivo ustavi, kot da je zadela ob nevidno oviro in se ji potem ta ovira mota spodaj pri gležnjih, »saj nisem prva.« Potem se v bokih malo suče, ko nemara išče stol, na katerega bi rada sedla. Potem gre skoraj v kot, ki je daleč od prve, ampak ni nasproten. Na obeh novih oknih so prozorne bele zavese, ki imajo vtkane velike rože, na tleh je siv tapisom, na sredini majhna okrogla mizica kostanjeve barve s šipo, prtičem, zelenim trioglatim pepelnikom iz umetne mase in rdečimi nageljni. Vse okrog ob stenah so beli stoli in jih je veliko, da se tiščijo vseh vrat. Ko žarki sonca malo poševno, od strani novega Gorenjskega tiska štrlijo skozi razprto zaveso, skozi režo, je v njihovi poševni ploskvi videti delce prahu in drobnih nitk, kako plešejo in se vzdigujejo. Za vsemi tremi vrati je tiho in nič ni slišati. Sedi v kotu, roke položi v ozko naročje oglatih likov in si pihne navzgor v nosnice in malo strese glavo, da se lasje malo bolj suho razsujejo in zrahljajo, ko se odprejo desna bela vrata in stopi s torbo in cigaro v drugi roki v sobo in reče: »Za avdicijo morata na mali oder,« in že skoraj gre, kot da niti ne misli počakati, da bi mogoče kaj slišal. »Mali oder,« reče iz kota in usloči roke naprej. Zdaj pa spusti kljuko, s celim dolgim telesom se obrne zlagoma v prostor, ponese cigaro v okrogle ustnice in reče: »V delavski dom.« Potem ne odhiti, ampak celo puhne velik dim navzgor in gleda navzdol in potem še niže, kjer so že tudi njene sandale in rdeči mali prsti. »Ko pa sem prebrala,« reče prva in že vstane. Kar naprej nagnjena pogledana okroglo rumeno urico in potem tako z občutljivim komolcem naprej skoraj steče ven in dol. »Ah, to je narobe,« reče iz kota, povleče roke k sebi in tudi vstane. Gre mimo njega, ki se zdaj naslanja s prosto roko na podboj belih vrat in zelo diši. Njene barve in kroj manj brizgajo po stenah.
Ko se gre od zadaj, s strani občinske skupščine in ne s strani stare avtobusne postaje skozi vhod 6 v stari delavski dom ali v novi sindikalni svet, ki ima zunanja vrata z okroglimi okenci, kot so line na potniških ladjah, ki odklepajo panoramo valov in oblakov z galebi, je cementno stopnišče, ki vodi do malega odra, skoraj že natlačeno, čeprav je bilo v Glasu zapisano in določeno, da je avdicija ob pol osmih. V zraku so žlobudranje, različne frizure in včasih kakšna torbica z golo roko, spodaj pa so nagnetena telesa, ki čakajo in so vlažna. Najbolj spredaj, ob vratih, ki že neposredno vodijo na mali oder, ki je namenjen tudi za nedeljske plese in sindikalne zbore, sta dve majhni v zelenih bombažnih oblekah z okroglim širokim ovratnim izrezom, z rdečimi lasmi, in ena drži roko na težki črni kljuki, druga pa ima malo roko čez njena kljukasta ramena, in sta prav gotovo sestri. Zrak prihaja skozi visoka vrata šestega vhoda in se potem drži bolj pri tleh in stopnicah in polzi najbrž bolj tam, kjer je še največ zraka, saj je še zmeraj, čeprav samo nakazan, nekakšen koridor med životi, ki je sicer zelo gibljiv, poskakuje navzgor po položnih stopnicah, se zdaj oži, zdaj širi in vijuga, in je bil zelo mogoče bolj zgodaj zjutraj, ko še niti niso prišli vsi avtobusi z vseh smeri in iz Bitenj in iz Mavčič in ko so vrata vhoda šele odprli, veliko širši in bolj zračen. Zdaj se pa tare in včasih tudi kar izgine in potem spet je, ker so najbolj nagneteno postavljene čisto ob stenah, ki so zato pobarvane s krem oljnato barvo, ki po zelenem močnem robu ali črti preide v navadno in krhko apneno, ki je za visoke zidove in se prijemlje tkanin, da so potem umazane.
– Ja, no, reče.
Bolj v sredini je bolj pri miru velika in močna N. M., tako da se njena sivo košata frizura skoraj vzdiguje nekam navzgor in plava.
Ena ima tudi lahek plašč iz volnenega krepa in drži roke pred sabo, da je sprednje telo sploh ne more pritisniti.
– Če nisem lani mogla, madona, reče.
– Šla boš gor in dol, da se boš vsa tresla, reče. Na bolj dolgem obrazu so velika in široka očala z okvirjem, ki je na straneh odebeljen in je mogoče iz roževine jantarjeve barve, ko bi se dalo bolje videti, ko bi stala vsaj hip pri miru in ne bi kar naprej nekaj stopicala in mencala, kot da je treba nekaj zgnesti in potacati ali kot da je treba to pričakanje pristopicati.
Pred prostornim ravnim čelom kot Sorško polje so takšna s kvadratasto obliko in svetlo vijoličastimi šipicami, da se vidi od zunaj skoznje v odprte školjke. – Če nisem šla gotovo desetkrat, in zmeraj zastonj, reče in dene dlan pred usta, ki to rečejo, da grejo ravni prsti navzgor mimo razprtih nosnic.
– Trideset metrov? Si znorela, reče. V tridesetih se najmanj dvakrat spotaknem.
– Ne. Najprej moraš k vagi.
– Najprej zmerijo boke in joške.
– To je najbolj nazadnje, reče. Ovalni okvir očal, ki so nizko na nosku, ker je vmesna vez tenka in dolga, ji spodaj širi stene noska, viha obrazek za ušesa, in roka, ki nima čisto nič, na ramenih pa samo naramnico iz double-facea, se stegne čez drugo takšno ramo in mimo drugega prednjega in občutljivega života in dregne pod pazduho Tilko, da le-ta vrisne kot kakšna stotinka odstotka visoko in presunljivo, da tudi oči izskočijo v smer, iz katere je prišla roka.
Okvir je iz posrebrene kovine, ampak svetlorjava stekla so kot malo izbočena, kot da niso samo za sonce, marveč rabijo še več, kot da mora nemara mimikrirati kakšno kratkovidno hibo. En rahel majhen pramen v mehkem loku pada čez srebrni okvir kot kodrček zbranosti in občutljivosti.
– Če je tako, bi se pa vsaj počesala. Vsaj zdaj jih stakni, da niso kot cunjica, reče.
– Šema, reče in vzdigne močno začrtane obrvi nad vodeno modrimi očmi, ki kar plavajo v maškari in imajo na pol umetne trepalnice. In vzdigne obrvi, kot da je zelo nad njo ali kot da jo tudi opozarja, da ne bo prepozno.
Ima očala, ki so kot zaobljeni pravokotniki z okvirjem prozorne barve kože, da so komaj kaj vidni, v celoti pa so takšna, kot ima Ami 8 sprednje luči. Šipice so temno zelene, da se noter v pogled ne da nič videti in da se vse, kar je zunaj, na njih odbija. Obrnjena je tja, kjer je smer čakanja, in zdaj je na njih velika kljuka z obema malima rdečelasima sestrama, ki sta prišli prvi.
– Najprej hodiš in šele potem so te mere, reče.
– Ali pa se je res treba sleči, reče bolj od zadaj in malo čez glavo, ker stoji na prstih in ima goltanec napet in je pozna.
Temna očala z ovalnimi stekli in na zunanji strani s štirioglatimi okvirji so tako velika, da ne pokrivajo samo obrvi, ampak tudi del čela in obraza in tako ščitijo občutljive gubice okrog oči in da so oči, ki so zmeraj premajhne, večje za temnimi očali.
– Saj bomo čisto mokre, reče.
– Torbico, reče. Daj čez torbico.
– Cešplja neumna, mar bi v Iskri ostala.
– Saj ji je kar slabo, reče zadaj. Daj robček.
– Saj se samo dela, da bi imela prostor, reče in se obrne proč.
Srebrna stekla, platinasti gladki ploskvi, ki sta ogledalo za druge in na katerih je potem za nasprotnika vse vidno, kar stoji nasproti nji. In če gleda v njo, potem vidi, kaj je za njegovim hrbtom in kakšni dogodki so zadaj. Vse to je na zelo tenkih okvirjih, kot da so iz majavega devetnajstega stoletja.
– Oooooo.
– Ali hočeš eno, reče in drži torbico še zmeraj nad glavo.
– Potem pa ima za zvečer v gaj takšen daljnogled, ki se ponoči vidi, reče in je naslonjena s hrbtom na oljnato steno, spredaj pa drži takšno torbico z dolgim pasom.
– Edi, ne spančkaj, reče in ji položi dlan kot skodelico pod brado. No, reče, no, daj.
Čeprav je vhod z zunanje ploščadi zelo visok in je nad visokimi vrati celo še mlečna šipa in prihaja noter zrak, je svetlobe vseeno malo. Pri zadnjih, pri najbolj poznih je je kar dovolj in se obeša po njihovih hrbtih in rahlja raznooblične frizure. Pri srednjih, ki so zgnetene, pa je tako, kot da so njihova združena telesa vso posrkala, da jih preplavlja mrč težkega zraka kot ne preveč napet ogromen dežnik. Spredaj pri vratih na mali oder je potem na strani okno, in tam se potem dežnik neha.
– Če ne bojo hitro začeli, se bom še skuhala. Ali pa grem rajši nazaj, reče. Stisnjena je v zid in zgnetena celo malo bolj navzdol, da so tudi rumeni lasje od vlage in gnetenja malo v štrenicah in lepljivi, in ima močne kosti na licih in bradi kot kakšna Marjana Deržaj.
– Prav treba ti je bilo, reče. Pojdi rajši domov, reče.
– Ja, domov pojdi.
– Premajhna je. Čakaš zastonj, reče, ji naredi z razprto dlanjo nagel krog pred odprtim obrazom in ji tudi malo požvižga kot pojoča žaga z dolgim glisandom na koncu.
– Twiggy, reče.
Ima okrogel in kratek obraz z arkadama, ki sta trdi in se zelo tiščita skupaj. Nad nosom ima močnejše okvirje, ki so zgoraj precej širši kot spodaj in so rumene barve, šipice pa prozorno modre in zelo vodene, tako da je spodaj z lahkoto videti bolj športne oči, ki ne razsipavajo pogleda.
Nemara pride kakšen obetav šum izza vrat, ki vodijo na mali oder, tedaj se ves val teles za spoznanje nagne v to smer ali pa se vsaj te raznobarvne glave ozrejo tja, od koder prihaja šum kot kakšno znamenje.
– Ko bo druga avdicija, vas bo petkrat manj, reče, vzdigne obraz visoko proti vratom tam spredaj, da gre mogočna rumena frizura nazaj v svetlobo in da se one tam spredaj sicer sunkovito in naglo ozrejo, potem pa nič ne rečejo, ko jih N. M. še kar tako od zgoraj gleda, kot da sloči kakšen grozeč prst pred seboj, v resnici pa se smehlja s smehljajem, ki gre cel samo v desno uho.
– Najprej hodiš trideset metrov in se obračaš, da te vidijo tudi s strani, in bolj daleč od mize, da vidijo spodnje noge.
– Ali je kaj važno, kako si oblečena? reče in gleda malo niže pod njeno brado, kjer je že napeta bluza shocking roza barve, ki valovi navzgor.
– Vse drugače je, reče, potem si drugačna videti ti sama in to je važno.
– Ampak zdaj gre samo za to, da vidijo, če lahko nosiš potem takšne kroje in materiale.
Samo malo se smehlja v mrč dežnika in mimo besed, ki jih nemara sliši, čeprav nič ne reče in ne pokaže, da sliši. Dovolj je velika in tenka, da si mogoče lahko dovoli popolnoma premo usmerjeno brezskrbnost. Doma je iz Bitenj, ki so najdaljša vas, kot je nima nobena druga zemljina. Ravna črta okvirja, ki se potem na sencah blago izboči, ji skorajda rahlja obraz. To naredijo samo lahka očala Polaroid, ki imajo specialni filter v šipicah, ki odstranjuje peno sonca in vse druge reflekse, da nikoli ni treba mežikati in se mučiti s preostro svetlobo ali samo s sunki svetlobe, ki režejo oči tako znenada skozi zmeraj premalo goste in nagle vejice. Kljub temu pa se skoznje marsikaj vidi, in sploh ni treba kje visoko sedeti, pa vseeno oči daleč nesejo.
– Koliko moraš biti velika?
– Potem pa te še stehtajo in zmerijo čez pas, zgoraj in v višino.
– Ko je druga avdicija, reče, so poklicane samo nekatere in te morajo potem hoditi v kopalkah.
– Rajši grem kar nazaj v telefonijo, reče in si zmenca obraz.
– Če si drugič poklicana, ali je potem že v redu?
– Ne, reče, potem si samo med najožjimi. Šele po kopalkah izberejo nekatere zares.
– Potem pa dobiš dopisnico za vaje, reče.
– Vaje, reče.
– Tri tedne ali pa nekaj manj uči potem kreatorka vse hoditi in se obračati, da je potem tudi to v redu, ko je revija.
– To je v redu, reče.
– Da bi vsaj nosila hlače, reče.
– Figo boš dobila, reče. Si preveč štofeljc.
– Manekenka mora dati svojo dušo modelu, reče iz shocking roza barve. Spredaj sta dve majhni v zelenih oblekah s širokim ovalnim obrazom in z rdečimi suhimi lasmi, ki malo gorijo, in mogoče sploh ne slišita. Ena drži roko na kljuki, druga drži roko na njenem ramenu, od zadaj pa ta veliki in težki val tišči njuna života v večkrat lesena vrata, ki so še zmeraj zaprta, čeprav je že osem.
– Kar stiskajte se, trape, reče nekje v sredini vročega vala in vzdigne roke, s katerih visi mala ovalna torbica, visoko nad glavo, da je je potem nemara manj, da se potem laže izmuzne proti koridorju in potem ven. Ob vhodnih vratih, kjer je še dosti zraka, se ustavi. – Mislite, da boste potem pa kar sprejete, reče. Tam si potem popravi svetli twill in vse fantazijske vzorce na njem proti stegnoma in potem tudi lase nazaj gor v lobanjo in se zasmeji, da se očala mačje oči še bolj navihajo. Okvir je širok in konkaven, stik na nosnem korenu ni poudarjen in ima privzdignjeno linijo, kot da piha veter.
– Ali je kakšna Irena Uhl, reče.
– Zdaj, zdaj.
Ob pol petih popoldne je česalnica Breda skoraj prazna. Ob steni, kjer so uglajeni rjavi stoli za čakanje, ne sedi nobena stranka in ne bere časopisa ali malo zmečkane revije. Samo tenka čipkasta zavesa za naslonjali malo valovi gor in dol, kot da je zgornja loputa samo priprta. Izza pregradka, ki ima spredaj zaveso z debelimi rožami in je iz težkega, navpično padajočega materiala in za katero so potem najbolj mogoče spravljene reči za delo, halje in druge reči za kavo in kuhalnik, pa poskakuje folk music So soon in the morning, ki jo delata Joan Baez in Bill Wood, tako da ona lahkotno in naglo plava tam zgoraj in včasih prav tako s krilci čisto spodaj, kjer je že prah in so naoljena tla z odstriženimi laski, on pa je negibčno pri miru in dela to sonce skozi stisnjene čeljusti in z napetimi kitami po grlu in vratu navzdol. Ko pa je morning treba malo zadržati, pošlje to zadrževanje kar skozi nos. Zunaj pred vhodom, kjer je vroče, so trije avtomobili z razbeljeno pločevino. Nad vhodom, kjer je tabla česalnice, je okrogel medeninast krožnik, ki štrli pravokotno na cesto in je viden tako, da je vhod za lase in frizuro še celo brez puščice ali kakšnega drugega napotila za tujce nedvoumen. Zdaj je mogoče celo bolj razgret kot kakšna druga pločevina in se že zaradi razgretosti sveti. Kdaj pa kdaj, posebno pa po dolgem deževju, lahko oni, ki hodijo gor in dol, vidijo novo vajenko Ani, kako stoji na zadnjem klinu aluminijaste lestvice in se še zmeraj zelo vzpenja navzgor, da čisti in drgne okroglo medenino. Znotraj, pod havbo pred desnim stenskim ogledalom vseeno šumi ventilator. Strankino telo, ki je zelo pogreznjeno v širok delovni stol, je čez ramena prekrito z brisačo, spodaj pa noge na podstavku pod umivalnikom kar nekaj mencajo in mencajo. Zraven nje, stola in havbe ne stoji nobena bela frizerka. Gospodarica Breda, ki sicer zavzema veliko prostora, je odsotna. Vajenka Ani z rožnato najlon haljo brez pasa, da se spodaj vidi nekričeča obleka za službo, sedi na delovnem stolu na levi strani ob pregradku, čisti strojček in škarje in pomaga hitrim zlogom zaletave pesmi s svojimi ustnicami. Vmesna dva delovna stola sta prazna. Izučena in suha Magda z zvitkom metra, katerega en konec ima v ustih, drugi pa ji visi čez ramo, jemlje mero neki tkanini pred šipo in malo gleda tudi ven, kjer je bolj mirno kot ob drugih urah. Potem je v levi steni, čisto zgoraj pod stropom, bolj v kotu in nad špansko steno še en ventilator brez havbe in v črni luknji za zrak, in dela, da tudi šumi, kot šumi zmeraj ves delovni prostor. Ko potem Magda, ki ima haljo iz belega prozornega najlona, da se potem spodaj vidi krajša in rdeče pikčasta oblekca, ki zelo stiska oblike v njihovo skrito jedro, sune s tenko nogo tja, odmakne zaveso težke tkanine, se nasmehne vse do ušes in reče: »Glej, no.« Spodaj, že v mrču tal, čepi mala Marija pri gramofonu in ima konice vseh štirih prstov v ustih in črne žimaste lase čez. Ravne lahti in komolce tišči v skrito naročje, kolena štrlijo poševno navzgor, pod njimi na tleh pa je gramofon, ki vrti to ploščo. Potem se, tako čepeč, tudi ziblje malo sem in tja. Ani se visoko ozre čez naslonjalo, pogleda mimo Magdine noge skozi nepričakovano nastalo režo navzdol, potem pa spet čisti. Mala Marija se prvi hip ostro zdrzne in odpre usta, da je podobno rahlemu vzkriku, ki ga pa potem, ko nemara vidi, da nič m, in se spet sesede v svoje čepenje, niti ni slišati. »Če pride,« reče Magda po ravni nogi navzdol, »ne bo dobro.« »Če pride,« reče Marija mimo prstov, tako da imajo ustnice neprimerno preveč dela z izreko. »Zdaj jo spet,« še reče in pokaže z drugo roko ovinke po zraku, ki grejo navzgor, z glavo in dvignjenimi obrvmi pa pokaže na drugo stran česalnice, kjer je havba in pod njo vsi lasje, ki se sušijo. Magda položi naglo prst na usta, kjer je tudi konec metra. »Mogoče je res ne bo,« reče, »saj nam ob šestih že začne delati frizure.« »Tebi jo bom jaz naredila,« reče s tal Marija. Magda spusti meter in tkanino na stol, gre za zaveso, in ko počepne k nji, reče: »Ali mi boš res naredila?« »Če ti povem,« reče in pokaže navzdol na ploščo, kjer Joan Baez zdaj sama poje, da ji glas presunljivo trepeta.
– Bo pa zaslužila, da bo veselje. Štirinajst dni vsak dan in vsem manekenkam. Sploh ne pove, za koliko so se zmenili, reče Magda.
– Koliko pa dajo tebi za nastop? reče Marija.
– Oh, koliko. Dva tisoč. Teh vaj, ki smo jih imeli, pa nobeden ne računa. In sekiranje, kako hodiš, kako se držiš in te reči. Sploh nič. Samo dva tisoč.
– Daj, no, reče, važno je, da si bila sploh izbrana. Veš, koliko jih je. Jaz bi si vse obliznila.
– Ja, tako misliš, ko še nisi. Potem pa se ti kar za malo zdi za ta denar.
– Ko bi bila jaz vsaj velika, reče Marija in oglato, nestrpno in sunkovito požene lase nazaj.
– Naša gospodarica, ki bo delala te lase za nas, pa samo žvižga in si menca roke, reče Magda.
– Kaj boš nosila? reče naglo Ani, ki svetlo odpre zaveso in potem gleda po njenih plečih navzdol.
– Veliko, šest reči. Moraš si misliti, da nas je samo deset. Najprej imamo hlače, reče Magda.
»Ali naj obrnem?« reče mala čepeča Marija, ko se vhodna vrata tako na stežaj odprejo, da poletni, raznobarvni trakovi iz mase, ki grejo od vrha pa vse do tal, naredijo velik val zraka, kot da so ena sama kompaktna zavesa. Zacingljajo celo kaveljčki in sponke, s katerimi so trakovi za zrak in za zaveso zgoraj pritrjeni. Mala Marija že stoji pokonci v pregrajenem prostoru, da se ji plošča vrti nizko spodaj pri gležnjih in da španska stena pada v navpično, mirno lego in spet pregrajuje svetlo česalnico od prostorčka za reči, da je spet temen z Marijo in glasbo. Magda stoji ob oknu, gleda v napeti rob tkanine, po katerem gre meter, in konec metra ima v ustih namesto češenj. Svetla vajenka Ani je vržena v globok stol, eno roko ima še na naslonjalu, v drugi pa stiska vse skupaj, cunjico in škarje. Gospodarica Breda huškne pogled proti stoječi Magdi, ampak ko se je pogled nemara šele dotakne, povezne veke čezenj in izmakne glavo v polkrogu proč, v elipsoidno ogledalo z narezljanim zlatim okvirjem, kot so okvirji v Domžalah v najbolj fini gostilni, kamor hodijo tudi člani organov s puncami. Je tako, da ji najbrž niti pogledati ni treba, pa že ve, da je tam. Ko že tako naglo sedi, dobi vajenka Ani širok val rdeče barve v kožo obraza, se sunkovito vzdigne s širokega stola, ki ima široko usnjeno naslonjalo za hrbet in telo in mehke sive podložnike za lahti in je samo za stranke, in še kar tudi med potjo briše s cunjico svetle škarje. Ko je že vzdignjena, še zmeraj briše in ji je telo še malo upognjeno, kot da še zmeraj sedi. Tam, na nožnem podstavku, ki je kot nizek klečalnik za stranke z visokimi petami in medeninastimi sponkami na zunanji strani narta, ostane samo desna noga, ki ni bila tako nagla. In tako drži svojo desno nogo v jermenasti sandali gor, kot da se samo malo opira, ko tišči v naročje svetlo poklicno orodje. »Da se mi bo svetilo,« ji reče in tudi nje se skoraj nič bolj ne dotakne s pogledom, pa že razpotegnjeno zapre oči in tako brez pogleda zasuče glavo stran, proti desni steni, kjer je potem stranka pod havbo, ki ji je vroče in stiska dlani v naročju, kot da jih ožema ali z njimi pritiska naročje. Vendar gre na levo, odgrne steno tkanine in reče iz goltanca: »Zdaj bo pa konec.« Mala Marija samo drži komolca v dlaneh in gleda dol, vendar proč od gramofona, ki se vrti. »Kaj pa, ko je radio,« reče. »Ko je radio, je za stranke,« reče naglo, »alo,« reče in spusti zaveso, se zasuče in zakrili z rokami. »Kje je moja halja, Ani.« Anina noga pade s podstavka, spusti svetlo orodje z naročja v sedež in steče za špansko steno, od koder potem prinese takšno belo haljo, ki je platnena in nič prozorna in je še na obešalniku. Drži jo malo visoko in zelo pred sabo, da se je niti ne dotakne. »Kaj misliš,« reče gospodarica, ji zlagoma obrne široki hrbet svilene kostanjeve bluze in razširi roke navzdol. »Reci ji, naj neha,« reče in nastavlja dlani še bolj nazaj, ko vajenka Ani kar ne more tako naglo stakniti halje s širokega obešalnika, ki je širok kot za plašče. »Ti pa že enkrat zmeri,« reče bliskovito proti oknu, kjer ima dolga Magda en konec metra med zobmi, pred sabo pa napeti konec tkanine, rob zavesice, šipo in senčno vročino tam zunaj, kjer ljudje hodijo že bolj pogosto in bolj naglo. »Saj morate zdaj kmalu iti,« reče, »zakaj se oblačite,« reče in se ozre nazaj v prostor česalnice, da se tenki zbiti život pod haljo kot pod kakšnim prozornim oklepom tudi zasuče v smeri prostora, ostro in premo naravnane oči tam zgoraj pa se zelo odprejo proti gospodarici in imajo malo razvlečene vlage čez vso gladino beločnic, kot da mogoče kaj čakajo, ali kot da že vidijo neke štrene ali nabiranje reči v oblak, ki da se bo šele pokazal. »Ali,« še reče.
Potem je nekaj trenutkov brez vsakega odgovora ali novega vprašanja, šumi samo prostor, ventilator v havbi, ventilator za zrak zgoraj pod stropom, in glasi se malo Marijine glasbe, ki prihaja iz tal in potem skozi steno španske zavese v višino ušes in v vso česalnico, ki je malo nižja od ceste zunaj in se vanjo pride po treh spuščajočih se stopnicah, tako da se potem vsi tisti glasovi, ki nastajajo zunaj, valijo noter. Marija počasi, da je skoraj neslišno, stopi izza zavese, dene komolca v dlani in se tudi zazre v gospodarico, ki jo vajenka Ani oblači. Stranka pod havbo v veliki vročini prekriža kolena, da zašumijo nogavice in zavre meso gornjega stegna izpod roba vročega krila. Vajenka Ani, ki sploh še nima takšnih oblik in so ji konopljeni lasje površno ujeti v nejasno izvedbo frizure, obstane z rokama in ovratnikom bele velike halje bolj nizko, ko ima gospodarica roki že v rokavih. »No,« reče in pihne nazaj in v počakane roke vajenke, da le-te kar poskočijo gor in potem same padejo dol, ko je gospodarica že vsa v halji za delo in si že zapenja gumbe in meče kostanjeve vlažne lase na ramena in tilnik. Je zelo razgreta, da barva vročine puhti ven iz obraza, se navznoter kuha in mečka v brozgo močno ličilo ustnic, črnilo trepalnic in obrvi. Las ima veliko in so gosti in so šele potem, ko grejo s temena dol, nakodrani v dolgih cikličnih valovih. Pod enojnim podbradkom se kar koj, brez prehoda vzdiguje koš v obilne prsi, ki grejo potem pod oblačili in nazadnje tudi pod delovno haljo narazen, na levo in desno, in ne naprej. In ko so tako uprte vanjo, se še bolj zravna in napne navzven in malo tudi tipljivo pogleduje po njih, da nemara potem še bolj pričakujejo. Še najbolj tiplje po Magdinem životu in potem po nji navzdol vse do najbolj vitkih in visokih gležnjev, kar jih je v kranjski občini. Vendar nikoli ne pogleda v tisto, skoraj vodoravno višino, kjer je Magdin čakajoči obraz in so takšne oči. Ko pogleduje po njih, ima tudi malo vnete oči, kot da jih tam notri v duplinah zaliva kakšno čustvo ali pa mogoče samo kri.
»Vidite,« reče hlastno, »ne bomo delale za revijo. Premislili so si in vzeli zgornjo,« reče in zažvižga s pasom okrog in okrog z vso brzino, ki jo nemara zmore. »Tako smo s tem opravili,« reče. »Zdaj bomo pa tukaj prijele. Havbo proč!« reče in odmahne z glavo proč od vajenke Ani, ki že teče tja, kjer je stranka pogreznjena v obe vročini. Črna Marija še bolj skloni glavo v lehti, palec ploskoma pritiska v ustnice in zobe in zelo spod čela in odprto gleda v Magdo, potem pa gre spet za zaveso in zelo kmalu se zasliši od tam in iz tal bolj glasna glasba. »Havbo proč,« reče gospodarica, ko si zadaj zavezuje pas, da se život malo razdeli v dve polovici in je že s prepolovljenim trebuhom pri širokem stolu za naslonjalom in veliko teže diha kot prej, da kar sope. »Marija, k meni!« reče. »Ani, ti pa že veš.« »Ja, vem,« reče Ani in se že sklanja v navpično nizko omarico, ki je zraven lijaka vpeta v steno pri strankinih nogah. Najprej vzame ven eno čajno porcelanasto skodelico z zlatim robom in rjavimi cvetlicami, potem pa ves čajni servis. Vse to potem zloži na stekleno poličko med dvema ogledaloma, z dna omarice potegne čisto in belo krpo in prične čistiti. Magda je na visokih petah in s tenkim črnim jermenčkom čez nart še zmeraj zazrta v globino česalnice in gospodarice. Gornja ustnica se ji sloči malo naprej in nad spodnjo, tako da so usta rahlo priprta. Ves obraz gre tudi bolj naprej v globino, samo oči ostajajo bolj zadaj in notri, čeprav so zelo odprte in se niti ne da videti, ali so sive ali temno modre ali kakšne druge neznane barve. Potem se naglo in sunkovito, kot da mogoče mora nekaj presekati, zasuče spet k oknu, kjer potem drži napeti rob tkanine pred šipo, ostro oko pa ji sipa pogled tudi tja čez, v dan in ulico, ki ima na nasprotni strani tudi lokale. »Britvice,« reče gospodarica, ko privzdiguje strankine lase od spodaj, kot da jih rahlja in ocenjuje. Ko je Ani sklonjena k vsem skodelicam, izza zavese smukne naprej Marijina iztegnjena roka, ki nosi rožasto škatlo. Položi jo na poličko, kjer so preparati, škarje, navijači in druge reči poklica pod velikim ogledalom z nekakšnim bidermajerskim okvirom. Čez čas, ko najprej večkrat obotavljivo pogleda čez svetlo čajno ročko v Marijino škatlo, vzame Ani prav takšno škatlo z dna omarice in jo potem položi k Marijini. Potem se vse tri ozrejo proti oknu, kjer je Magda. Pogreznjena stranka nima kolen več prekrižanih, obe stopali sta na podstavku in koleni zaokroženi malo narazen. Je zelo vroče. Gornji ventilator za zrak se vrti in šumi, vendar je zrak zbito soparen in draži dihala, kot da je močvirnat, ne pa samo mesten. »Hitro,« reče gospodarica, da mora Marija stopiti na ono stran. »Ne,« reče gospodarica, »Ani naj. Ti imaš tam.« Tako drži Marija samo še toliko, da Ani podstavi roko, in spusti potem v njeno dlan. Potem gre za steno zavese, ki se za njo še nekaj časa maje kot kakšno zvonasto krilo. Magda, ki skoraj nepremično meri napeti rob tkanine, pogleda čez ramo tja v kot, kjer je stranka in delo, spusti škarje in meter na stolček in po prstih stopi za njo za zaveso. Ko je že za njo, se zavesa nič ne maje, ampak samo visi po njenem hrbtu navzdol. Tako stoji Magda s hrbtom tik ob zavesi. Čez minuto stopi ven Marija, se postavi zraven gospodarice na drugo stran stranke, kot je Ani, in gleda delo prstov, ki delajo v laseh. »Zdaj ti je ta plošča najbolj všeč,« ji reče gospodarica, ko odmakne prste. »Ja, malo,« reče Marija, ki ima spodaj medicinsko priporočljivo obuvalo Borosana, tako kot gospodarica. Magda z roko razmakne zaveso, pogleda nemara za Marijo, ki je kar odšla, potem stopi vsa noter in gleda v Marijo, kako se na tej strani strankinega stola zdaj smehlja gospodarici, ki je to rekla in ni rekla, da je treba ploščo ugasniti. Ani, ki stoji ob stolu nasproti Mariji, tako da lahko vidi vso špansko zaveso in veliko Magdo, se pomakne malo bolj h gospodarici. »No,« reče gospodarica, ko so njeni prsti spet naglo delovni, »koliko šole pa še imaš, Ani.« Reče zelo mehko in s počasnim glasom, ki gre takšen namensko proti vajenki in se potem malo naslanja nanjo, ko je že v zraku in slišno traja. Potem položi težke roke na strankina ramena, ki so prekrita z zeleno frotirko, in jo potisne tja dol v globino sedeža in še večjo vročino, da lahko dela z lasmi tudi zgoraj na temenu in da ji nemara zato ni treba vzdigovati obraza. »Vroče je,« reče gospodarica, ko si zrahlja roke. »Ja,« reče Ani, »jutri je sveta Ana.«
Ko se Magda obotavljivo približa, so vse tri skupaj nad strankinim temenom. Ani drži visoko zgoraj pramen še vlažnih in napetih las, Marija drži zraven škatlo z navijači, gospodarica, ki ima vsako na eni strani, pa začenja pri tenki koži temena zbirati še druge razsute in male laske k velikemu šopu, dokler ne gre s preluknjanim valjčkom in rdečo elastiko gor k Aninim prstom. Potem se vse to vidi v spredaj visečem ogledalu in je vse to, kar je v njem vidno, tudi malo pozlačeno, ker je s skrbno rezbarsko roko izdelan okvir tudi pozlačen in hkrati prav nič prašen, ker bi prah potem vpijal lesk in spuščal mrč na roke, delo in izvedbo frizure. »Glavnik,« reče gospodarica in se s pleči pomakne bolj v tisto smer, iz katere se približuje Magda nejasno, razvlečeno, kot da ji kakšna slutnja spodjeda prožnost gibov, kot da se je vitko jedro pod široko najlonsko haljo razpustilo ali kot da še sploh ni izučena. Ko se tako približuje temu gomazečemu delu in gospodaričinemu hrbtu, ki je kot razgrnjen časopis, zunaj na malo privzdignjenem trgcu nekaj zaropota, kot da je kanta za smeti ali kakšna druga votla pločevina. Reče: »Zdaj bom morala iti, ker se ob pol osmih začne.« Reče od zadaj in od blizu z barvo glasu, ki skoraj ni usmerjena in je nejasna in ji tudi nogi spodaj trepetata kot dve ribi. Tudi roke so ji odveč in nemara sploh ne ve, kako jih naj drži, kot da nima nič na sebi. »Ja,« reče gospodaričin mirni glas v lase stranke in drobna orodja dela, kot da Magdi niti ni bilo treba nič reči, kot da bi ta njen glas v strankine lase prišel tudi sicer, četudi Magda ne bi nič rekla, in ga je zato slišati, kot da je bil že zdavnaj prav za ta hipec samo po sebi pripravljen in zato ni bilo potrebno nič od zunaj, nobeno dražilo, da bi stekel. »Ja, šla boš, ko zapremo. Veš pa, da je to ob osmih.« »Ampak imam nastop,« reče Magda, »saj ste že zdavnaj dovolili.« »Ja,« reče gospodarica, ki je ni mogoče videti v obraz, ki je sklonjen v delo rok, »šla boš po osmi uri.« Ani z desne, mala Marija s škatlo navijačev z leve se še bolj približata gospodarici, ki je na sredini, tako da se ramena vseh treh staknejo v nekakšno skupnost in da sta tako mala pomočnica kot tudi konopljena vajenka skoraj tako obrnjeni s hrbtom v Magdin glas kot gospodarica. Magda stisne kazalec in sredinec leve roke v dlan desne in ju malo zakrivi. »Rekli ste, da lahko grem, da je to še za lokal dobro, ker je reklama,« reče z glasom, ki gre zdaj bolj premo skozi zrak in delo ventilatorja, in tudi za spoznanje zraste. »In zdaj to nič več ne velja,« potem skoraj vzkrikne. Ko vse tri delajo visoko na glavi stranke in so sklonjene navzdol, čez čas reče: »No, zakaj,« in se nagne kar bolj naprej in dene roke ob bokih bolj nazaj. »Šla bom,« reče, »šla.« Tudi prste zadaj na rokah razkreči, ko jih potem požene naprej. »In zakaj, Marija, ti nič ne rečeš,« reče in jo potegne za komolec, ki pa se takoj in neodložljivo spusti spet k škatli dela. »Če greš,« reče glas gospodarice, »ti jutri zjutraj pokažem vrata, pa se boš spet lahko pretegovala gor in dol, ko že praviš, da je to najbolj dolga vas.« »Uuuuuuuuuuu,« zatarna Magda, celo udari s tenko nogo ob tla in se z vsemi rokami na obrazu požene skozi steno zavese, kjer potem hlipa in veka.
Ko tako joka in je sploh ni videti in zavesa nevalovito visi navzdol, je slišati njeno presunljivo jokanje bolj kot glasno ploščo, ki prihaja s tal. Ani in pomočnica se malo odmakneta od gospodarice, ki zelo naglo navija navijače. Med njimi je spet malo prostora. Ani je vsa potna in rdeče kaplje ji kar stojijo po čelu kot kakšni izpuščaji. Čez čas, ko je spet slišati samo ploščo in Baez, gospodarica vzdigne obraz, pogleda po česalnici in tudi vzdigne obrvi proti Mariji. Marija preprime škatlo v levico in usloči kazalec v špansko zaveso.
V prostor pride brez delovne halje in z rdečo jopico čez roko. Tako stoji potem tik pri vratih in si z belim robčkom briše rdeči obraz. »Torbico si pozabila,« reče Marija. Ko se vrne tudi s torbico, še reče: »Zdaj sploh ne boš mogla nastopiti, ker si objokana.« Ko še stoji in posmrkava, predene torbico v drugo roko, gleda proti strankinemu stolu in reče: »Ali grem ven.« Potem počasi odpre vrata in gre mimo izložbe, ki ima tablo s sliko zaskrbljene lepotice z odprtimi škarjami v laseh in s pisavo, ki piše FORFORFORA in STOJ, ki da jih je bolje oprati kot odrezati.
