Prva stran v zvezku je bila do treh četrtin popisana s temile stavki:
»Odločil sem se, da bom pisal. Mogoče se bom tako rešil …«
»Moj položaj je neznosen. Zvezan sem, lebdim v praznem …«
»Te praznine ne razumem. Vse me navdaja z gnusom …«
»Mislim, da sem popolnoma nesposoben. Najraje bi se ulegel in buljil v nič.«
»Vse tone, mineva … Kaj naj storim? Edino resnično stanje je molk.«
»Seksualno ugodje kot svojstven kontakt s samim seboj … te izvrže v praznino. Napraviti ni mogoče ničesar – ostane ždenje. V ždenju je seks, onanija. Tega dviganja in prekopicevanja ne razumem.«
»Vse je raz-bito.«
Na naslednji – druga, leva je bila izpuščena –, torej na tretji, desni strani je pisalo z velikimi črkami:
»VELIKA SPREMEMBA: NEZNANKA«
In pod tem:
»Mislim nanjo. Zdaj me prešinja neverjeten občutek resničnosti. Zdaj je vse mogoče. Zdaj živim.«
Potem spet z velikimi črkami:
»KAKO PREBITI LED?« In zraven v oklepaju:
»(O. J. jo pozna. Dobi od nje naslov.)«
Premišljeno je iztrgal oba lista in ju zmečkal. Potem je pričel na prvo, čisto stran hlastno pisati:
»Prava resnica – ne točnost – izziva, naj prestopim … prestop pa rodi resnico.«
»Reči ni kaj … če pa ne zgrabim, bo prav tako odvratno.«
»Medij resnice je naključje … naključja pa se, ker so vedno vezana na nekaj, sčasoma spremenijo v 'znanstvo'. Tisto (resnica) izgine, vse postane nagnusno. (Nasilje je potem drugi medij resnice …)«
Za hip je zastal. Potem je iztrgal še ta list in ga zmečkal.
Dvignil se je.
»Številka 22,« je zamrmral.
Številka 22 je bila zanemarjena hiša v starinskem delu mesta. Odlikoval jo je podolžen, pravokoten balkonček; železne palice njegove ograde so se črno svetile. Zaradi te bleščeče črne ograjice in temno rdečih rož z obilo zelenja, ki se je spuščalo nad ulico, je bila videti ta starinska hišica na prvi pogled vesela in mladostna. Ampak ta videz je ostal nespremenjen le toliko časa, dokler je ta balkonček s svojim bujnim rastlinjem v celoti priklepal pogled nase. Ko pa se je pririnilo v ospredje sivo, razpadajoče pročelje, se je mladostni videz hiše spačil v noro podobo nasmejane starke.
Majhna, prsteno bleda starka s sivimi, poležanimi lasmi, ki so bili speti skupaj v nekakšno zasilno domačo frizuro, in z volnenimi copatami na nogah – slišal jo je bil, kako je v njih pridrsala – je izza na pol odškrnjenih vrat oblastno vprašala:
»Prosim?«
»Če se ne motim,« je rekel, »stanuje v tej hiši gospodična Beti Rainer.«
Starka ga je sumničavo premerila. Potem mu je nesramno zabrusila:
»Gospodična Rainerjeva ne more sprejemati obiskov.«
Vendar je še obstala. Njen sumničavi pogled je tipal po njem.
»Kaj žehte? Ste njen sorodnik? Imate sporočilo iz njene službe?«
Vse to je vprašala v eni sapi. Odgovoril ji ni ničesar. V roki, ki jo je nerodno pomolil proti njej, je bil zmečkan moder bankovec. Starka ga je šele čez hip opazila. Za trenutek je še oklevala. Bila je mučna tišina.
»Dajte sem,« je nato rekla in mu skoraj iztrgala bankovec. Zdaj je odprla vrata do konca. Ko je stopil mimo nje, je s svojim starčevskim, oblastnim glasom zaklicala:
»Druga vrata levo. In samo deset minut!«
Obstal je pri vratih. Soba je imela nenavadno nizek strop; bila je kvadratne oblike in dovolj prostorna, da bi se v njej lahko nemoteno gibali trije ali štirje ljudje. V njej so bila tri ležišča, ki so bila komaj za ped dvignjena od tal in so bila eno ob drugem obrnjena z vzglavji oziroma vznožji proti vratom. Na obeh koncih teh treh postelj, ki so tako skupaj postavljene ustvarjale podobo enega samega, nenavadno razsežnega ležišča, je stala ob nasprotni steni po ena nočna omarica. V sobi ni bilo nobene omare. Tla je pokrivala cenena, enobarvna siva, vendar snažna preproga. Na njej so bile razmeščene tri stare, z rjavim žametom prevlečene blazine, ki so očitno rabile za sedenje. Na desni strani vrat je v kotu, tik katerega se je odpiralo ne ravno veliko okno in od koder je zato vdirala v sobo mračna svetloba, stala nizka, črna mizica in ob njej dva prav tako nizka, črna in trda lesena stolčka.
Na srednjem ležišču je z nogami proti vratom ležalo dekle. Na sebi je imela samo črno kombinežo. Eno nogo je imela lenobno skrčeno in tako pri gležnju spodvito pod kolenom druge, iztegnjene. Njenega obraza ni bilo videti. Očitno je spala.
Nekaj trenutkov je neslišno stal. Potem je tiho obkrožil posteljo in se ustavil pri njenem vzglavju. Na nočni omarici je ležala razdrta ampula. Sklonil se je nad dekle, kot bi se hotel prepričati, ali v resnici spi. Imela je obraz z nenavadno širokimi ličnicami in pravilnimi, ostro izrezanimi potezami. Oči je imela zaprte. Dihala je globoko.
»Nesmiselno je,« je zamrmral.
Neodločno je stal tako sklonjen, oprt z rokama na posteljo. Tresel se je kot šiba na vodi.
(Poročilo v časopisu:) ZLOČIN IZ NIZKOTNIH POBUD ALI IZ DUŠEVNE ZMEDENOSTI? Zraven slika morilca: mlad, svež, nasmejan fant; v nasmehu so ustnice komaj na pol razprte; poteze obraza pravilne; za spoznanje vdrta lica; sklonjen naprej, kot bi hotel prikriti obraz. Besedilo: »Danes je bila obravnava proti morilcu 29-letne strojepiske Beti Rainerjeve. O umoru smo poročali že pred dvema mesecema. Umorjenko so našli na postelji v njeni podnajemniški sobici, oblečeno le v nekaj kosov perila. Očitno je bila zadušena s posteljno blazino. Na njenem truplu ni bilo opaziti posebnih znakov nasilja. Prav tako ni nič kazalo na posilstvo. Preiskava je pokazala, da si morilec ni prisvojil niti denarja niti drugih predmetov, ki so bili last pokojnice. Umorjenkina stanodajalka je tudi natančno opisala morilca, tako da ga ni bilo težko izslediti. Vendar so bili varnostni organi, da bi ga sploh lahko prijeli, prisiljeni vdreti v njegovo stanovanje. Našli so ga v skrajno bednem stanju, povsem izčrpanega. Dane okoliščine so kazale, da se je nad svojim dejanjem sramotno izživljal. – Je storilec zagrešil umor iz seksualnih nagibov? Po izpovedih prič na današnji obravnavi je morilec poznal svojo žrtev le bežno; verjetno le po vsakodnevnem srečavanju na cesti. Med njima ni bilo nikoli nobenega intimnejšega odnosa. V družbi svojih znancev je morilec vselej ustvarjal vtis mirnega, treznega, dasiravno tudi malce zaprtega in zanemarjenega človeka. Po svojem značaju je bil odljuden. Krog njegovega življenja se je sukal skoraj izključno samo med službo in garsonjero, v kateri je stanoval. Svojo službo je opravljal redno in vestno. Nikoli ni veljal za močno, kaj šele za nasilno osebnost. – Je storilec zagrešil umor iz potrebe po osebni sprostitvi? Kot so izpovedale priče, je bil obtoženec v zadnjih mesecih dosti bolj veder kot običajno, naravnost prerojen; postal je celo družaben. V zadnjih dneh pa se je spremenil; spet se je pomračil, zaprl vase. Po obtoženčevih izjavah – te so bile skrajno zmedene – naj bi se to zgodilo zato, ker je »vse postalo neresnično«. Ta »vse« pomeni očitno njegov odnos do umorjenke, za katerega je trdil, da ga je »navdajal z jasnim občutjem resničnosti.« »Ob misli nanjo sem bil svoboden,« je rekel. Na vprašanje, kaj je premišljal o njej, je odgovoril: »Nič določnega.« Ko ga je sodnik vprašal, čemu umorjenke ni ogovoril, je rekel, da »tega ni mogel in da tudi ni bilo ničesar, zaradi česar bi jo bil lahko ogovoril.« Pri tem je zanikal, da bi bil po svojem značaju odljuden in izjavil, da se »čuti v to samoto nekako prisiljenega.«
Kako, ni znal prav pojasniti. Rekel je, »da iz te samote ne najde izhoda« in dodal: »Besede so izgubile svoj pomen.« Ko je sodnik na to pripombo vprašal, kakšen pomen pa naj ima umor, je prepričano odvrnil: »To je resnica.« Vendar hip zatem ni mogel odkriti za svoje dejanje nobenega smisla, niti smisla osebne sprostitve. »Že od vsega začetka je bilo nesmiselno,« je rekel. »A storiti ni bilo mogoče ničesar drugega.« Navsezadnje je zdvomil o vsem, tudi o resničnosti svojega dejanja; vsiljivo je ponavljal vprašanje: »Zakaj je treba prestopiti?« Sodišče je sprejelo predlog, naj obtoženca pregledajo psihiatri. Obenem je odločilo, da bo potekala jutrišnja obravnava v tajnosti.«
(Na tajni obravnavi preberejo umorjenkin dnevnik. Zadnje strani tega dnevnika:
»P. V. davi prijet na meji. Predla bo trda.«
»Ne vem, kaj naj storim. Zelo nervozna sem, počutim se obupno. Upam, da P. V. ne bo govoril. Kje naj zdaj dobim morfij? Poleg tega sem brez denarja. Stanarina! (večkrat podčrtano)«
»Čisto raztrgana sem. Nujno bi morala kaj ukreniti, pa sem tako nevedna in brez moči … Vse mi visi nad glavo. Ko bi se vsaj enkrat prebudila in nehala zapravljati življenje … Nočem umreti. (In pripis: Stara spet pijana.)«
»Se mi zdi, ali pa je bilo v resnici nekaj v njegovem pogledu? Ko le P. V. ne bi govoril! (Pripis: V službi menda lahko vzamem posojilo. Govori s tajnico!)«
»Starkine grožnje me ne ganejo, prav tako tudi ne njena prilizovanja. Občutim kanček resničnosti. Kako čudovito je biti svoboden. Še marsikaj moram urediti. Edinole P. V. me malce skrbi.
(Pripisi: Včeraj se mi je najbrž v resnici samo zdelo. Pa saj je vseeno. – Pojutrišnjem dvigni denar!)«
»Ne, ni se mi zdelo! Danes se mi je nasmehnil. Misliti nočem o ničemer.«
»Vse je tako čudno. Nič ne vem, kdaj ga bom spet srečala. Se mi morebiti vendarle samo dozdeva? Morebiti je samo prazno igračkanje … Čisto v zraku lebdim. Ne razumem, kaj je mislila stara s tistim zadnjič. Seveda mi je jasno, da moški obiski niso dovoljeni. Kaj je treba to ponavljati! Ampak kateri so tisti »dostojni gospodje«, ki bi »seveda proti primerni nagradi« lahko prihajali? Jaz ne maram moških. (Pripisa: O P. V. nobenega glasu. Vse je zavito v molk.)«
»Skrajno bedno občutje. Danes sem ga videla, najbrž je dobil zelo slab vtis. Posledice morfija. Bog, ko bi se lahko odvadila! Vendar se ne morem nikomur zaupati. Strašno je to, kako sem sama. Niti pomisliti ne smem na to, da je lahko špicelj ! Ampak zakaj se mi ne približa? Tudi tiste starkine besede zadnjič se mi še vedno motajo po glavi. Kaj veš, kaj tiči za njimi! Mogoče je tudi ona z njimi v zvezi. Mogoče mi pripravljajo past. Je P. V. govoril? Obhaja me groza.«
»Ne, ni špicelj! Danes sem srečala O. J., ki jo poznam še iz tečaja. Dela v njegovi službi in mi je vse povedala o njem. (Seveda ji nisem ničesar omenila o najinih srečanjih. O njem mi je pričela sama pripovedovati – zaljubljena je vanj, on pa je niti ne opazi –, jaz pa sem po nekaj zvitih vprašanjih hitro ugotovila, da gre prav zanj!) Kar kamen se mi je odvalil od srca. No, jaz sem dosti lepša od nje. Malce me moti, da je tako natančen pri delu. Ampak gotovo je to zaradi tega, ker še ni odkril »ta prave«. Saj do mene sploh ni zadržan. Še pozna me ne, pa me tako rekoč že pozdravlja! (Pripisa: P. V. je odličen dečko. Iz njega ne bodo izvlekli ničesar.)«
»Danes sem ga spet srečala. Namenila sem mu dolg pogled in smehljaj, ki se mu je moral zdeti spodbuden. Zdi se mi, da je tudi njegov pogled mnogo obetal. Oh, odprite se že, grada trdna vrata …«
»Prebrala v časopisu, da bodo P. V. postavili pred sodišče. Preiskava je torej končana. P. V. me je rešil; tega mu ne pozabim. Vse se tako obrača na bolje, da sem kar zmedena. Mnogo mislim nanj. Edina moja skrb je, da bi se dokončno rešila svoje razvade. Tu in tam me še zgrabi. Ampak on mi vliva moč. Mislim, da se še nisem tako navadila, da bi se ne mogla odvaditi. Zlasti zdaj, ko se je vse tako ugodno končalo. Razmišljam o tem, da bi stopila k L. S. On sicer ni specialist za te zadeve, vendar bi mogoče lahko po ovinkih kaj poizvedel … Samo zbrati moram pogum …«
»Spet sem ga videla. Srce mi je tako poskakovalo v prsih, kot bi se mi hotelo iztrgati in poleteti k njemu. V resnici je lep; visok, tako zaprt vase. Zdelo se mi je, da me je tokrat samo bežno ošinil. To me moti, navdaja z dvomi. Oh, kako sem negotova!«
»Čakam. Ne vem, ali naj grem jaz k njemu. Danes sem se celo uro potikala po mestu, pa ga nisem nikjer videla. Vsa trepečem. Ne vem, kaj naj storim. To je najhuje, da sem tako nevedna. Ali bom smela tudi jaz kdaj živeti? Strah me je. Strahopetna sem. Ne zaslužim, da bi živela. Morebiti stoji prav zdaj na svojem balkonu in čaka enako kot jaz. Ne vzdržim več tu. Grem.«
»Nisem šla. Oziroma šla sem in pogledala na njegov balkon. Ni ga bilo tam, gor si nisem upala. Vrnila sem se domov in legla spat, čeprav je bila ura šele pet popoldne. Danes pa sva se spet srečala. Komaj da sva se spogledala. Vse je čisto nesmiselno. (Pripis : Oh, zakaj, zakaj, zakaj ne pride?)«
»Dobila sem listek. Ampule so na običajnem mestu. (Pripis: Ni poti nazaj. In nato naslednji verzi:
»Ljubila bi, neskončno bi ljubila; a kje si Ti, da bi Ti podarila brezmejnost vseh naslad? Ljubila bi, neskončno bi ljubila, pa nimam prav nobenih nad.«)
