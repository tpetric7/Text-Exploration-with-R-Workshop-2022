»Dovolj mi je načelnih člankov,« sem rekel uredniku.
»Kaj mi je prinesla načelnost? Sovražnike in zamere na vseh koncih. Raje bi pisal o cenah na živilskem trgu, o razkopavanju cest in o tem, kako so moji ljubi someščani preživeli nedeljo. O načelnih člankih nočem slišati niti besedice. Saj imam vendar tudi jaz pravico do življenja. Tudi jaz si že želim živeti v miru z ljudmi. Razumeš, tudi jaz imam ambicije. Končno bi rad nekoč prišel do avta in televizorja.«
»Mlad si in edino ti lahko pišeš načelne članke,« je rekel urednik. »Drugi so za to že prestari. Družino imajo in otroke.«
»Dovoli, da ti nekaj predlagam,« sem dejal. »Zadnjikrat si obljubil, da bom lahko intervjuval neko ,veliko ribo‘. Kdo je to?«
»Tovarišica Morala, znana družbena delavka. – Toda, saj še nisi nikogar intervjuval.«
»Poskusil bom.«
Urednik je dvignil slušalko telefona, zavrtel številčnico in po žici, ki je bila razpredena od ene vplivne osebnosti do druge, še vplivnejše, je hitela prošnja za intervju.
»Zdravo, tovarišica Morala! Tukaj urednik. Ste pripravljeni za majhen intervju o vaši družbeni dejavnosti? Čez eno uro? V redu. Poslal vam bom svojega človeka. Perspektiven fant. Gotovo vas bo navdušil. Velja? Hvala. Zdravo. Klanjam se.«
Čez eno uro sem že sedel v čakalnici urada tovarišice Morale. Suhljata tajnica mi je povedala, da bom moral počakati nekaj minut, ker ima tovarišica Morala nujen službeni razgovor.
lz žepa sem potegnil beležnico in jo prelistaval. Med načrti za članke so se skrivale risbe: ptič, križanec kokoši in goloba s pavjim repom; noj, ki vtika glavo v pesek, za njim pa stoji oglasna tabla, podobna transparentu z aktualnim geslom; hudič, ki sedi na nočni posodi itd. S takimi izrodki domišljije sem se zabaval, kadar mi je bilo dolgčas. S tem sem se reševal iz zadrege pred ljudmi, s katerimi se nisem hotel pogovarjati. Moje čečkanje po beležnici je zmeraj dajalo vtis resnega dela. Tudi na tajnico tovarišice Morale je tako učinkovalo, zato je brž pričela z vso vnemo prelistavati akte. Menda me je tudi ona skušala s tem prepričati, da dela, ker je mislila, da pišem o njej. Jaz pa sem zbrano risal donkihotsko tajničino postavo in jo oblačil po svojem okusu. Na glavo sem ji posadil pokrivalo, kakršno imajo pleskarji, obleko, ki je bila podobna halji za nosečnice, sem posejal z vzorci, podobnimi paragrafom, v roko pa sem ji namesto sulice dal peresnik.
V pol ure je bila moja likovna mojstrovina končana. Tedaj je nad vrati, ki so vodila v urad tovarišice Morale, zazvonilo. Tajnica mi je povedala, da lahko vstopim.
Urad tovarišice Morale je bil v dolgi, starinski sobani. Od vrat do velike pisalne mize je vodila ozka rdeča preproga. Pisalna miza je bila postavljena vzporedno s preprogo, tako, da sem videl tovarišico Moralo, ki je sedela za njo, v profilu. Na robu rdeče preproge je stal fotelj za obiskovalce. Po vseh kotih so bile razpostavljene mizice s pisalnimi stroji. Stene so bile oblepljene s slikami iz uradniškega življenja. Na vsaki sliki je bil osrednja oseba uradnik, moški ali ženska. Vsi so nosili črne narokavnike.
Taka je bila tovarišica Morala. Oblečena je bila v črno, do vratu zapeto haljo. Nosila je čevlje z nizkimi petami. Edino, kar je bilo na njej privlačnega, je bil njen obraz.
Sedel sem v fotelju z odprto beležnico na kolenih. Bil sem v zadregi. Ni mi bila simpatična ta ostarela devica, pa vendar moram biti prijazen z njo. Po službeni dolžnosti in zaradi osebnih koristi, seveda. Zelo vpliven položaj ima, zato velja biti prijazen z njo. Torej, začnimo!
»Povejte, mi prosim, kakšno družbeno funkcijo opravljate!«
Ko ste bili še otrok in ste staršem nagajali, so vas, da bi vas prisilili k pridnosti, strašili z bav-bavom. Jaz sem tak bav-bav, samo da za odrasle ljudi.
Ljudje morajo zmeraj živeti v strahu pred menoj. Najdejo se taki, ki so dosledni in me spoštujejo tudi takrat, kadar so sami, kadar jih drugi ne vidijo. Biti moralen, je dolžnost vsakega dobro vzgojenega državljana. V družbi sem vselej prisotna, posebno takrat, ko se ljudje gredo ljubko družabno igrico – poštenje. Takrat sem vsem na jeziku, vsi me spoštujejo, vsi so moralni. Toda, privzdignite zavese v stanovanjih teh ljudi, kadar so sami. To je ravno tako, kot da bi odprli možgane živega človeka, v katerih se podi tisoč zasebnih misli. Zgrozili bi se. Ne vem, če bi prenesli pogled na razliko med uradnim in zasebnim vedenjem vseh moralnih ljudi.
Morda boste rekli, da ljudi ne razumem, in da ima vsak človek pravico, da si zasebno življenje uredi po svojem okusu. To je res, vendar gre samo za razliko med vedenjem ljudi, ko so v družbi, in med njihovim vedenjem, ko so sami.
Vidite, da me veliko ljudi zlorablja. Sicer pa zloraba moje osebe ni greh naše dobe, temveč me spremlja že celo življenje.
Razmere me silijo v to, da se stalno spreminjam, le ime ostane neizpremenjeno. Zdaj vidite, kako vlogo imam. Sedeti moram za to mizo, vendar ne z vsem obrazom proti obiskovalcu. Ljudje me morajo videti v profilu. Zelo lep profil imam. Takega zahteva naša doba in takega kažejo fotografije.«
In zdaj?
Tovarišica Morala se je zasukala na vrtljivem stolu tako, da sem ji lahko pogledal naravnost v oči.
Desna polovica obraza me je presenetila. Imel sem občutek, kakor da sem zmotil kirurga sredi plastične operacije, ko je šele do polovice olepšal pacientov obraz, druga polovica pa je še zmeraj iznakažena.
Tovarišica Morala je spet spregovorila: »Danes polovice mojega obraza na fotografijah ne vidite. Ta iznakažena polovica bi mi vzela ves ugled, seveda, kolikor ga še imam. Bi radi še kaj izvedeli?«
»Ne, hvala.«
»Ste za eno kavico?«
»Prosim!«
Tajnica nama je prinesla kavo. Sedaj sem občutil olajšanje. Ta nedostopna ženska je bila v zasebnem pogovoru kar prijetna. Zanimala se je zame in pokroviteljsko mi je obljubila, da bo skrbela za moj napredek.
Odgovarjal sem ji z narejeno ponižnostjo (tega so me naučili v uredništvu) in sem se ji že vnaprej zahvaljeval za usluge, kot na kolkovani prošnji. Obenem pa sta me odbijala njeno pokroviteljstvo in vsiljivost. Pred menoj je želela biti čim bolj ženska. Prekoračila je že tista leta, ko bi mogla biti privlačna, zdaj je s svojo mladostnostjo smešno učinkovala.
Stopila je k meni in me pogladila po laseh. Potem se je sklonila k mojim ustnicam in jih poljubila. Ustnice te stare device so vonjale po zaprašenih knjigah.
Pričakovala je, da jo bom tudi jaz poljubil. Vstal sem in ji dal zaušnico. Čul se je pok, kot da bi počil balonček, ki ga je otrok preveč napihnil. Tovarišica Morala se je manjšala in kmalu je pred pisalno mizo ležal kupček, ki mu nisem vedel imena.
Stopil sem k oknu in ga odprl. Topel pomladni veter je odpihnil kupček skozi okno in ga odnesel pod nebo.
Naslednjega dne sem dal v časnik oglas: IZGINILA JE TOVARIŠICA MORALA. ZANJO JE ZNAČILNA DVOLIČNOST. KDOR KAJ VE O POGREŠANI, NAJ TO JAVI NAJBLIŽJI POSTAJI LJUDSKE MILICE.
