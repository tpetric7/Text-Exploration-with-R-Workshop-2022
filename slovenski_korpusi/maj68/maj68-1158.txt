Ana rase. Veverice skačejo. Jaz sem miren. Kako vedeti kdaj se vdre zares, kdaj se zrak pretoči v drugo obliko, kar se nam mora dogajati neprestano, če hočemo dihati in kako vztrajati v misli naj ne zahtevamo čudeža, ki je tu, večen, redko dosegljiv, zapečaten na razpolago. Kako cvreti papir in vrvi paketa v ponižnosti, miru in zbranosti zakaj v našem dometu je vse in ne več kot iskanje nastavljanje ust. Zginem, zginem, zginem, da zluščim mah da naredim skorjo za dve stekli, za dve iznajdbi v eni. Ne novost. Novost mora biti naravnana v srce, ki je od zmeraj tam in drsi na mestu. Če sem hrana sem napit kot mucka. Hej, pozdravi Slovence in svoje drage. Naj ne krilijo, vse, pravično in dovolj in kakršna kaplja, kaplja. Maruška peče domači kruh ob tem, da letamo, letimo, prevračamo svet in padamo in se pobiramo, smejimo se kot blazni ali pa smo popolnoma zabiti z deskami kot koča, ki gori in ni imela nikoli vrat. V glavnem smo srečni in stojimo na odprtem. Jaz jem sinjo domišljijo, da mi praska grlo, ti ješ sinjo domišljijo, da ti praska grlo, on je sinjo domišljijo, da mu praska grlo. Ni časa za butanje, prerivanje, obup, čas je samo za luč in plavanje in zdrži. Nič ne zgine. Hej, pokrajino jemo na drugačen način, na razdaljo. Logosu tu ni treba šmirglati sten trebuha od znotraj navzven, ker je prišel po kosih in ni bil nikoli zares sestavljen. Kosi so bili razpostavljeni kot benzinske črpalke in polja koruze v različnih časih, zato ni nobena tekočina ujeta v steklenico. Če vzameš galono na pot, piješ tristo galon do Kalifornije, lahko pa tudi umreš od suše, če imaš tisoč galon v rezervoarju. Zgine. Zato si v pokrajini neskončno manjši. Brni. Drevesa rasejo pod nebom, ki je okroglo tudi naprej pod zemljo. Smrt je podatek, ker svet plava in se ne vidi na čem plava. Kdor ni imel prej tega vkovano v srce zmrzne. Obenem obstaja neskončna radodarnost, več življenj, ki kot neskončne celice odpadajo od gmote v nas in okrog nas. Ti si isto. Vedi: skoči hlapcu v usta in se naseli v nebesih. Zate so. Lastnina je mračna in samo privrhnji napor, voda vre in gnije in pelje barko. Kljub vsemu. Kljub je svetel, ne tak kot ampak, ki je suh, črn in zatika. Ladja lomi trame v morju. Ne verjemi v ampak, ki nas je stal 30 % vseh slovenskih življenj. Povprečen utor je višji pri malih narodih. Mali narodi poseljujejo Evropo in so bule. Vrzi kri, pride kri nazaj, maternica je kolektivna in za vse, kot jaslice pod božičnim drevesom. Moja objokanost v četrti knjigi je topljenje sten. Nazaj v mehko. Domov. Tu smo zmeraj. Hej, če pogledava sonce ob isti uri imava šotor. (Milenko, Andraž, Marko, David) Da rastline ne štejejo je moja največja zamera Teilhard de Chardinu. Ribe imajo srce, okna imajo srce, noč ima srce, klin za plezanje v hribe in sanke imajo srce. Poljub bumbar.
Kdor ve: oktava, kdor preživi oktober, kdor hodi vzporedno z račkami, pujski, silo, hej, podrgni me, tu je milo tu zvoni zvon.
Kdor zna zna: luč in burja, kdor zvije premico, kdor ve da je apno črno in da živi za očmi zadene tarčo hej, tarča pade vojaku na prst da skoči da skače in se zvije kot labod.
Vžgem zelen ogenj, zelen cvet.
Rožlja s klofutami in vrže karte in se zazre v kombajn. Spleza po hribu, stavi na belega konja,
plava z žico,
pomeni to dresuro, lasuljo?
Vžgem zelen ogenj, zelen cvet.
Poduhaj in se razpara železo, ugrizni in se sestavi Evropa.
Ptiči z okli, teža se prenaša, ribe s svilo, na dnu neba je krt.
Stožec, pisane noge divjakov so kostanji.
Kotel postane črn brez vzroka.
por scotch fes drežnica
mavri bor za za pečat
Orli, kljuvajte po maslu.
Če bom jaz, Tomaž Šalamun, umrl od lakote, smo na koncu. Na skrajnem robu smo.
Luči so v vrbah, živina je na cestah, otrok gre s kanglo po mleko in pade.
Sneg se topi, kruh je veličasten, gostje se zibajo, zibajo.
Šolarji, zdržite s tačkami na hrbtu, kot zdržijo veje smrek zelenje v zimi,
požirajte nemo, ljudje, duh rabi ploskev, da se odrine.
Hlapec je kepe in vpreže konjička, da vriska, da vriska, čevljar se žoga z ženo s podplatom,
kdo rabi ploskev da pošlje žogo v gol?
Matere, jejte krokodila za veliko noč, Amerika rabi les.
Dobro je treba kuhati možu in svinjam.
I'm angry I'm not hungry
Smučarji pršijo mraz, da sikne, ker si kaznovan kričeč in masten
Butaš in se posušiš in se zakoplješ v grob da te ledi
Včasih duša tako vre, da se zamajejo brki
Kosti so usločene, barva gnije
Kruliš? Fuck off! Kot če se prevrne morje in špricne
Stresi iz torbe pomarančo in parkiraj, v miru jo bomo pojedli.
Hej, srce mi bo počilo od lepega!
v Washingtonu se veverice sprehajajo po parku, v Parizu so bideji iz pleha in Zoran Mušič
Drkanja sem se naučil od opic v Maksimiru in od sošolca Matije Vogriča. V začetku je bolelo.
Bla, bla, bla, Šalamun nehaj ropotat.
Kruliš? Fuck off! Kot če se prevrne morje in špricne.
Kdor ukroti konja, se prilepi z žico.
Moje ograje, vaša cesta.
Eat speed!
Zajci ne morejo gristi detelje na oltarju.
Vsak divjak, ki se mu osmodi srce je vreden dva vrčka piva.
V akvariju v Bostonu sem videl Moby Dicka, veter je pihal z vzhoda na carino.
Ovce so preveč ploščate, da bi jih žgalo enakomerno.
Psica rodi in jo ožmemo.
Če meriš angelom vročino, moraš dve stopinji odbit.
Prah je slavje, več je neskončno
Kdor polije kavo, uniči bogu brazdo, nasloni dušo in bo padla v kot.
Dračje rase pokonci in naredi rogovilo.
Jeza ne zamuja, pomlad zamuja.
Hudič nič ne reče, ampak je in ljubezen zarjavi, če jo hočeš.
Budni so psi in miši, in tona mišk da slapu Savice legendo.
Klarise so bolj očiščene kot sipe za čiščenje srebra in pesmi so iz vsega prahu, ki se zvali na vlak v Hrastniku.
Že dela Djerdap?
Z Maruško sva v Opatiji rasla tri hiše narazen, čas je odprl bambusove ograje.
Človek zna narisati angela na pamet tak kot je.
Počešem hčerko, kam greste zvezde!
Ni gor, ni dol, dovolj smo narazen da dihamo skupaj.
S pekla so steze na vrt. Mah in praprot, Siena.
Steblo! Steblo! Rasi navzkriž!
Vrel svinec v vodi pove želje.
Vse v teh dnevih.
Pene so take da plavajo. Vrnejo soncu devištvo.
Kdo je boljši? Bog z brado ali bog brez brade? Bog z brado.
Kje si, Emily Dickinson?
Sin Julija Višnjevca ima večjo njivo kot sin Julija Bradateža. Obriše jo z repom in gre na vojsko.
Kralj se pripelje s kočijo iz zlata in pade v kal, kjer pogine živina.
Moji mejniki so sonce.
Prestrašna vlaga, da bi lahko rjavele nosnice.
Nebesa se medijo kot vino.
Veverice jejo dušo Majakovskega.
Vrtnica diha in se ospe. Hej slon, kam greš?
Maury Barr doesn't know where the stars will push him. V Bogu zaliva rdeče in zeleno isto njivo.
Okno, ki ga je Kristus ranil, tramvaj v Dubrovniku med oleandri,
lava, ki jo je pobil mraz.
Stečem po poljani, stečem po poljani in zasikam: oprite se na prostor: duh vara
Če umre pijanec, oslabi lubje smrek. Opraviči me: deklico spremljam domov.
Butniti prašno srce in se valiti po griču dokler ne zadiši led. Biti hvaležen za maščobo.
Kogar danes pogledam, bo jutri zdrav. Ubijte me v zraku.
Dan.
Maruška spi, kadilo, cesta se spušča proti morju, ptice letijo proti jugu zaradi snega.
Dobro jutro, kako si? Zaspan sem in se še valjam, tako grdo sem sanjala, da so te ujeli in tepli.
Dan.
Po riti kogar je strah, da bo udomačen. Rožnatega slona je prinesel Anselm Hollo,
star je arabski pečatni prstan.
Zjutraj smo pogledali v nebo.
Šal.
Bob je bil poštar.
Mir.
Šal. Mir.
Kam greš, napihnjen, resen, dan?
Zakaj si zaspan, če je dan, učitelj?
Mick Jagger se trese kot žolča in mu obrnemo hrbet. Obleci raj žabe. Pesniki so popacani okrog ust, tiho, krokodil!
Zaigraj nam kaj na klavir, Tomaž!
Črke v brezovem lubju, mi lahko vržeš ključe gor?
Voda bruha iz zemlje, pada kot snežinka.
Ladja
Mraz
modro nebo
jajca mala odkoder prihaja življenje
