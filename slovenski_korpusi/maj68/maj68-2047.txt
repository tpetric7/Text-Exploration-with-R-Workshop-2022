Emajl na nebu, na pročeljih mraz, v temi lepljivi veter razprostrt, z ravnilom mrtvih zlikan čas; mir je iz nežnih vodoravnih črt.
V drobovju živih mak, v sluhu daljica, med prstnimi odtisi tih pomen in v dvakrat črtani višini ptica in v avgurskem smehljaju zimzelen.
Filatelija polj, sledi na tleh, pod kamni založeni trhli vonji, med listjem pridušen brezzobi smeh,
na steklu noč, koagulacija duha, kot žica v kretnje zasajen nagib, luč mehki popek spečega sveta.
