Rad imam telesa, močna moška telesa, ki se tepejo za vsakdanji kruh, umetniško oblikovane, vedno ponavljajoče, nerazdeljive prispodobe,
rad imam ženska telesa, sladka in s težkim vonjem po opiju, ker nisem videl večjega čudeža kot je človek in njegov nasmeh:
– nikoli ne bom razumel, zakaj nimajo nekateri nikoli časa, da bi se pogledali v odblesku morja in slanega sonca, samo hitijo in ne vedo, da so postali lutke, nore lutke na vrvicah, zgubili so se v temne, betonske kote, poskrili so se, križani križevci!
Rad imam praznino, nekaj odtujenega v času in prostoru, nekaj osamljenega v svobodi z vsemi, v svobodi strojev in v suženjski svobodi, zaspal bom, ali me slišite, pustite me spati!
Danes čutimo v sebi plamene dandanašnjega danes, odločitev in obsodbo; ničesar nimamo, zato smo tako neskončno bogati na zemlji, na tej meseni zemlji.
