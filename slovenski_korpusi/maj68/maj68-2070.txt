Princ Bazilius je želel obiskati soseda barona. Hlapci so torej napregli kočijo, princ se je nalepotičil in namazilil in že so drveli skozi gozdove in livade. K baronu bi morali, tako je princ Bazilius preračunal, priti v treh urah. To pa se ni in ni zgodilo. Sedaj so se vozili že šest ur in pokrajina je postala gorata, z mnogimi prepadi in slapovi na vsakem zahrbtnem ovinku. Princ je velel ustaviti, zaskrbljen je stopil iz kočije, da bi se razgledal po pokrajini. Toda na svojo grozo ni mogel prav ničesar prepoznati. To je bil nekakšen drugi, čuden svet, o katerim ni slišal še nobenega poročila, še nebo je tu, na tej planoti med gorami, utripalo drugače, bolj zahrbtno. To je bilo nevarno, zlovešče nebo, ki se mu žal nisi mogel izogniti, saj je bilo tu, v tej pokrajini in v tem času, razpeto nad vsem in vsepovsod. Princ Bazilius je zavzdihnil in se vdal v usodo. Spet se je povzpel v kočijo, vrata so zaloputnili, kočijaž je počil z bičem, in že so leteli kot strele naravnost v gore. Princ je gledal in gledal in bolj ko je gledal, bolj je strmel in se ves zaskrbljen čudil. Navzgor so drveli, kot da bi se spuščali v kakšnem klancu v prepad. Voz je poskakoval na kamnitem kolovozu kot ladjica v viharju, premetavalo ga je zdaj sem in zdaj tja in kaj lahko bi mu počile osi, a to se ni pripetilo. Pač pa je metalo princa po notranjosti kočije, z glavo je butal ob trde stene voza, tako da je bil že čisto zmešan. Konji so divjali kot pobesneli. Slišal je še v notranjosti kočije njihovo hrzanje. To so bili pobesneli peneči se konji, ki so v diru premagovali najtežje ovire. Tako so se vozili že vrsto ur in princ se je že kar navadil na dejstvo, da bo vožnja trajala celo večnost. Sedaj je to neprestano premetavanje, to butanje z glavo ob steno zanj pomenilo ustaljeni običajni red, ki bi ga bilo težko kar tako prekiniti. Na vsak način bi bilo to prekinjenje tega novega ritma zopet nekaj nadvse neprijetnega, in bi lahko naškodilo zdravju duha in telesa. Kljub neverjetnemu premetavanju je princ Bazilius v kočiji zadremal. Zato je bilo toliko večje njegovo presenečenje, ko se je voz tako sunkovito ustavil, da ga je kar vrglo po tleh. Še ko se je pobiral in si mencal oči, si je mislil, da je po ovinkih vendarle prispel na obisk k baronu. »Matija«, je zaklical kočijažu. »Je gospod baron že obveščen, da sem prispel.« Nihče mu na te besede ni odgovoril. Torej je princ Bazilius odprl vrata in splezal iz kočije. Sedaj je zabučalo mimo njegovih ušes. Oglasile so se trobente in bobni so zagrmeli, da te je kar zabolelo. Princ Bazilius je zagledal množico, zastave in cerkvene stolpe. V mislih mu je zatrepetala slutnja, da mora biti tu nekakšna pomota; to ni baronov kraj, sploh ni razumel od kod in čemu je tu toliko ljudi, zastav in hrupa. Ta trenutek pa je k njemu že pristopil močan zamorec in mu roki uklenil v lisice. »Oprostite, oprostite,« je zatrepetal princ Bazilius, »jaz sem namenjen h gospodu baronu s Polžje gore«. Nihče ga ni poslušal. Med množico je završalo, oglasil se je krohot in posmeh in že so princa butali na velik oder. Pred njim je zrastel krvnik z rdečo kapuco in ostro sekiro. Neki gospod v črnem plašču in z naočniki se je priklonil pred nesrečnim princem. V roki je držal zavitek papirja in mu bral z nerazumljivim naglasom nerazumljivo besedilo: »BRBONMAZZT DEEK PARASEETT KUŽART VSRAATTT POPAR.« »Oprostite, plemeniti gospodje,« je jecljal princ Bazilius. »Tu je vmes zagotovo kaka pomota, gotovo ste me zamenjali s kakim neprijetnim zločincem. Toda pomota je očitna, spoštovani odličniki,« je sopel uklenjeni princ. Ljudje so se mu razburjeno krohotali v brk in vzklikali »POPAR, POPAR.« Princu se je stemnilo pred očmi. Ta trenutek je krvnik že tudi dvignil sekiro, ki se je zalesketala kot tristo sonc. Princ je vedel, da je po njem, slišal pa je še zadnji usodni POPAR, POPAR.
