S prestreljeno desnico in zlomljeno puško prihaja iz boja vojak.
Tisoč strupenih pogledov upira se vanj; tisoč hrupnih glasov mu pljuska na uho.
Strašna je pot od bojišča do tujega mesta ...
Škorpijon mu razjeda srce. Vendar gre dalje, s trdimi koraki, visok in teman, obdan od sovražnih straž – in poti ni konca.
Z demonom prezira do zadnje postaje dospe – in ko razgaljene prsi mu sonce obsveti, vstopi skozi vrata ječe bogat. Uporen, še vedno uporen.
Brez lovorik, a poln brazgotin, z odprto rano za križem okna spet sanja o novih bitkah.
