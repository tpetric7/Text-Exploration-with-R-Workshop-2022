Spoštovani!
Pisal bi sicer Delu za rubriko Pisma bralcev, saj tole pismo je prav na nivoju one rubrike. A ker osebno vladnih časopisov iz principa ne prenesem, saj se ve, da nimajo nobene brizance, pišem rajši kar vam. K stvari.
30. aprila sem dal oprati avto v javnih garažah pod novim trgom Revolucije, tamkaj vis a vis glavnega štaba naše vrle policije. To navajam zato, da bodo vsi natanko vedeli, katero avtopralnico imam v mislih. Ko sem avto dvignil, sem dobil takle račun: zunanje pranje 12 dinarjev (kar se mi zdi solidna cena); notranje pranje 3 dinarje (kar se mi zdi malo); odstranitev zimskega premaza s kromiranih delov 12 dinarjev (kar se mi zdi navadna tatvina; saj tu ni drugega dela, kot namočiti krpo z bencinom in rahlo potegniti prek zimske masti, kar vse skupaj traja maksimalno 5 minut; enostavno je izračunati, koliko zasluži delavec, ki opravlja to delo; zanimivo pa bi bilo vedeti, koliko isti delavec za uro svojega 120,00 dinarjev vrednega dela dobi plače; predlagam, da se v obrambo socialističnih načel spravi javnim garažam za vrat javnega tožilca!)
Je pa še dosti za povedati. Recimo, avto po prevzemu zunaj ni nič dosti bolj čist. V javnih garažah uporabljajo za zunanje pranje nekakšen avtomat, ki umazanijo le enakomerno porazdeli po vsej površini, ne pa odplakne. O tem, da vse blato po trebuhu avta ostane dejansko nedotaknjeno, sploh nima smisla izgubljati besed. Kar se tiče notranjega »pranja«, bo dovolj, če omenim, da ti naši dobri delavci (a kdo bi jim zameril, saj sem že dokazal, da so oropani in kar naprej ropani) niti pepelnikov ne izpraznijo, kje šele, da bi dvignili talne obloge in si ogledali žalostno svinjarijo, ki se spodaj nabira in dela hudo škodo, ko zadržuje vlago, da vse skup vneto rjavi.
Naštel sem nekaj površnih, upam vsaj, da najhujših lopovščin, ki si jih privošči takale garažna mafija na račun odjemalcev in strank in v prvi vrsti svojih delavcev. Povedal bi sicer lahko še veliko več, naprimer, da naročiš, naj ti po pranju podmažejo zglobe podvozja, kar ti sicer mafija zaračuna le pičlih 8 dinarjev, a se kmalu izkaže da se posredni morilci zglobov še s prsti niso dotaknili, kaj šele z mastjo; a tega zaenkrat ne bom raziskoval potanko. Saj je že dovolj, če ostane pri tem, kar sem naštel v zvezi s pranjem.
Mene avtopralnica v javnih garažah vis a vis policije in tudi vis a vis ljudske skupščine ne vidi več. Javni tožilec pa kakor ve in zna!
T. Vrhovšek, profesor, Ljubljana
