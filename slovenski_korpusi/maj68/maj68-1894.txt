Brez datuma!
Sinoči, kdaj je bil ta sinoči? Ne vem. Je bilo pred desetimi ali tridesetimi leti? Morda včeraj?
Mar nisem graditelj najbolj zanosne in najbolj zamotane, najbolj občutljive ljubezenske vesoljske rakete. Nisem Dalijevih ugotovitev o gradnji ljubezenskega raketnega čudeža mladenič v svojo Obločnico zaobjel? Tam je zaobsežen in izpovedan moj življenjski Credo. Iz teh šap, iz te določenosti in usojenosti se nisem hotel niti se ne menim svoj živi dan izkopati.
23. I. 1971
– ni nekdo danes umoval o smislu in nesmislu golobov? Kako ostro zna razločevati med koristnimi in škodljivimi. Med prve šteje golobe-pismonoše in takšne, ki jih umni gospodarji vzrejajo za zakol, med zavržene pa tiste tam v Zvezdi, ki so podhranjeni, bolni in bacilonostni in za katere skrbeti je nesmisel. Malone da ni rekel, da je to protidružbeno in zavrgljivo.
16. I. 1971
Sivček skače tu naokrog, za menoj malo prijetni prehlad. Kolikero zaves vročica razpihne spred tebe. Iznenada ti je svet čisto drugačen. Kjer so bile razpoke, odkoder je predte zeval prepad, kar se je zdelo nepremostljivo – vse se ti zazdi uravnano in zaokroženo, svet pred teboj je spet celovit.
Eros in Bios sta se ujela v antično-helenski sosklad. Ko da ni več nevarnosti da razpadeš, da se za svojo lastno podobo po kosih loviš.
Ni strahu, da takrat ko ležeš, ne veš, kako se boš v nov dan vkup zlovil, kako se boš dovolj urno na noge postavil.
23. I. 1971
– znova sem se spogledal s Sokratovo trditvijo, – da to ve, da ničesar ne ve –. Kajkrat se mi je zazdela neodkritosrčno ponižna. Pravkar sem se zavestil, da je živel med ljudmi, ki so vedeli vse. Bi mogli zdržati, če bi ne vedeli vsega? Človekova korist, tista na dlani je bila merilo njihove vsevednosti. Hitler je v imenu boljše, čistejše rase – –.
V Delu poročajo o Žigonovi ekshibiciji na temo Shakespearjevega Hamleta. Ubogi Shakespeare, stoletja je moral čakati, da mu je segel pod pazduho – –, kdo pa? Okrog leta 1935 je Gerchardt Hauptmann skušal družbeno nekoristnega, slabokrvnega, v neko onstransko pravičnost zagledanega, s pederastijo (obteženega?) danskega princa aktivizirati v polnokrvnega nacista. Komu na voljo potegavščina srbskega glumca Steva Žigona?
27. I. 1971
Samozadovoljujoč se naj rešujemo sebe, svet?
Vas nisem srečal sinoči? Niste šli objokavat morilca Sharon Tateove? Vi, z nogami navzgor zamaknjeni liturgi? Kar prevlecite s svojimi čari planet! Se ne grizete v lastni rep?
27.–28. I. 1971
Spet ena noč. Kdo mi krade sen? Lahko bi sam pred seboj zaigral na strune ponosa; kaj mi ponos, če ga naslednji korak preigrava zanos?
28. I. 1971
O, Izar, mar nisi želel vsak temeljni kamen široma Pariza ob-urinirati? Ta najosebnejša posvetitev krajev (kot si to imenoval), to prostorsko polaščanje? Tisti, ki se stiskajo v svojo namišljeno in od vsepovsod izcuzano civilizacijsko naštuljenost – kako naj doumejo hippijevske krče, ko se iz oklepov privajenosti vzvija slednja nanovo vzrasla generacija posebič?
In vendar, ta, oni, stoti, tisoči? Ta ali oni, ki je še včeraj zanosno kljubujoč, vzmahnjenih kril, korakal v daljnji cilj strmo zazrt –. Se ni pravkar splazil zgrbljeno mimo tebe?
27. I. 1971
Jutro me je že vdrugič postavilo na noge.
Zdaj pa zares, zdaj pa čisto zares.
No in tako zdrkneš v budno zavest.
Kdaj sem bolj navzoč, samemu sebi preglednejši, buden ali speč? Krmežljav dan? Ni na meni, da ga razsvetlim?
Dnevi; včeraj, danes, jutri? Se ne spletajo v rožni venec naših življenj? Rožni venec spleten iz anti-ritma Nietzschejevih spevov?
Ni Assiški na podoben način izgoreval? Sem že spet na sledu preteklih dni? Se me ne dotika spomin na nek pariški potep? Tema je še, skozi rozete Notre-damske katedrale se kresniči prvi jutranji svit. Izza glavnega oltarja vijolinski spev iz deških grl. Mar nisem presunjen pri stebru obslonel? Sicer pa, žive duše nikjer. Iz polteme ves mnogoobrazni splet v kamnito simfonijo ujet!
Jaz, ubogi heretik.
Ne vztrepetam objemajoč s pogledom, z dotikom rok; s telesom vslonjen v ta krhki stebrič?
Ni bila to moja obločniška molitev, s katero sem se dvajsetletnik z Notredamsko katedralo poistoistil?
30. I. 1971
Seksualne revolucije mojih ljubih sodobnikov! Beg pred bogom Erosom, pred njegovimi zahtevami! Neizprosen tirjavec je ta bog. Odkod se je skotil, kdo ga je zaplodil?
Je strast, ki ni vezana na nravstveno silo Erosa sploh še strast? Mar se sodobnik ne razobličuje vsebolj v prigodništvu in si samolaže strast?
Prigodništvo je plehek dolgčas, strast pa povzročuje trpljenje in lepoto in svet. Mar ni erotična strast buditelj in razcvet naših sicer polspečih duhovnih sil?
Mar nista duhovičenje in kvanta posledica prigodništva?
Erotična strast je pogoj za duhovno budnost človeštva. Mar nismo brez te vseobvezujočnosti na duhovno omrtvičenost obsojen plevel?
Sporočilo Janeza Krstnika; mi ga ni na pomlad pel kos na sosedovi strehi? Kdaj je že to bilo?
Spomin na Golnik?
Kos in Janez Krstnik in jaz v bolečino potopljen; petnajst let je preteklo od tistihmal.
– tista hišica z belolaso gospo in pudlom Pikijem (vse tako malo v breg zagrebljeno!) –
in tisti osliček, ki v spremstvu otrok in psa Azorja in domače muce, dan na dan, takole proti večeru pricinglja tja doli do sanatorija.
Dr. Tomaž Furlan, ravnatelj Golnika; kdaj sva se srečala poslednjič? V šok sobici vendar, ko si zgrbljen, izsušen, ves rumen pričakal poslednji milostni udarec. Kolikere si do vrat božjega usmiljenja pospremil. Zdaj si ti na pragu obnemel. Začudeno vprašujoč, pa spet ves iskriv; kaj je za temi vrati? Mi boš ti, Ivan, odgovoril?
Usmiljenje, gospod Tomaž.
Od prvega srečanja s teboj do poslovitvenega stiska rok; kakšen bežen čas. Kaj vse je bilo sežeto v ta nekajletni hip. Se mi nisi neenkrat zazdel kot vekovita Nemesis. (Me ni kajkrat bolestno prevzemala misel, da si biofizično neumrljiv? prosto po Marku Švabiču.)
Kje za menoj tista pravljica, ki se je dokončno zavozljala na Golniku. Ne pokopavamo pravljic dan na dan? Niso naša življenja legendarna pokopališča pravljic?
Naše življenje; mar ni to naša moč, da se poženemo vedno vnovič novo pravljico zasanjati? Gorje nam, če smo pokončevalci lastnih pravljic.
Mar ni le smrti dovoljeno po nas zamišljenih pravljic zaključevati? Smrt, ki nam nevidna sloni nekje odozad, ki nemo prisluškuje razpletu naših usod, ki včas ali vnečas udari in zaključi naš življenjski privid.
6. II. 1971
Ko sem sinoči razmišljal o svoji življenjski pravljici, o svojem čudovitem ljubljencu, o Karli, me je prešinilo ko le kdaj, da je resnična ljubezen nad in izven spola, preko starostnih razlik in podobnega.
14. februar 1957
Včeraj me je čakala dr. Černetova na hodniku, ko sem malo pred šesto stopil iz Karline sobice. Brez besede s kretnjo me je povabila za seboj. Samogibno, ko na smrt obsojeni sem ji sledil.
Točno sem vedel, zakaj.
Kdaj že vem za obsodbo, dasiravno je nihče ni glasno izrekel. Raz sten jo razbiram, iz načina, kako strežnice podajajo Karli zdaj to, zdaj ono. Sam krasim njeno sobico dan na dan z rožami. Vedno iznova trepetajoč stopam po stopnicah, po hodniku, vsakokrat vnovič plašno potrkam; šele ko zaslišim Karlin slabotni glas, se oddahnem. Bolestna sreča, ki me prevzema, ko vstopam, jo zagledam –. Vsakokrat vnovič.
In zdaj?
Kako bo poslej z menoj?
Se mi ne sanja noč na noč o neznanih templjih? Nisem iskal v njih neke neznanske liturgije?
Niso ta moja sanjska popotovanja potekala v čudno sladki opojnosti?
Mar v sanjah kot bdeč ne vem, kakor hitro prestopim sanjajoč prag templja, kjer bodo peli Requiem – –.
Pravkar sem obstal v ordinacijski sobi gospe primarij. Na njeno nemo povabilo samogibno sedem kot sem ji samogibno sledil. Ona pa materinsko, v čudni zadregi, ne vedoč, kako in kaj bi – –.
Vem, vse vem, kar mi hočete povedati. Toda ne govorite, zdaj ne, zdaj še ne! – to neizgovorjeno je v hipu razbrala iz mojih oči.
Ničesar ne veste, – je trdo odbila.
Zdrznil sem se. Zazrla se je nekam proč, da bi bila kolikor mogoče brezosebna.
Ničesar ne veste. Že več ko mesec se dnevno vozite na Golnik in niti z besedo ne poprašate, kako je z vašo gospo.
V tem je bilo čutiti rahlo užaljenost; kakor da omalovažujem in preziram njihovo skrb. Nikakor ni mogla doumeti mojega strahu pred usodno besedo.
Vem; sem izdavil.
Veste? Ničesar ne veste, sicer se ne bi –.
Začudeno jo pogledam; mar ne razume, da se vprav zato smejeva, modrujeva, se spominjava, načrtujeva? Vprav zato, nalašč, vsemu nakljub! Da slednji dan gradiva nov obrambni zid. Da je ljubezen nikdar dograjeni stolp, da hitiva na vse pretega vse dosedaj zamujeno postoriti, da se nama neizrekljivo mudi, da čutiva odvsepovsod grožnjo, nek neodložljiv naklep. Da se morava dosita, do neskončnosti drug drugega nagledati! Da občutevava vedno nanovo odkrite lepote; kar si pomeniva, se v nobeno besedo ne da ujeti! Da so vse moje sile, moja misel, moje čustvo, moj nagon, moja duša; vse je vpreženo v en cilj: Zvezati jo, privezati, vkleniti, ne jo iz rok izpustiti. Mar nisem Siegfried, ki se izpostavljam neznanski pošasti nakljub?
Če bi se ta hip ne občutil Siegfrieda, bi zdravnica ne mogla izreči usodno-brezosebno:
Pripravite se, v nekaj dneh bo vaša gospa umrla.
Hipoma nobene môre več, nič več ji samogibno ne sledim:
Zdaj še ne bo umrla, zdaj še ne. Še celo večnost dni, tednov – je pred nama, je najinih!
Z usmiljenim začudenjem se je zazrla v me, nič več ne skuša strmeti v prazno. Niti roke mi ne izmakne.
Že sem zdirjal iz ordinacije, že sem pri Karli.
Široko odprte oči:
Te je zdravnica čakala pred vrati? Ti je povedala, da umiram, ne?
Ta hip se niti ne vprašam; kako, po kakšni neznanski poti jo obvešča njen vidoviti čut. V meni je siegfriedska gotovost bolestno srečnih dni, ki so še pred nama.
Kaj še, rekla mi je, da zate ni nevarnosti, da sem pravi trap, da bom še zbolel, ko se toliko ženem. Da bi bilo kar prav, če se kak dan odpočijem.
To ti je rekla? Zares?
(Prekinjeno.)
Zapis iz l. 1959
Se nisem tistikrat vseh zdravnikov izogibal ter jih obenem nadaleč vljudno pozdravljal? Nisem videval nekoga dnevno na golniškem avtobusu, o katerem sem domneval, da je zdravnik. Pričel sem ga vneto pozdravljati. Ko sem se po mučnem dnevu zatekel v Opero, sem neznanca zasledil na stopnišču. Ogovoril sem ga. Plen krive domneve, sem si slednjo njegovo besedo preuredil v smislu usodnega dogajanja na Golniku. Drug mimo drugega sva govorila. Neznanec pa je ostajal zame še mesece eden tistih usodnih mož, ki so lebdeli kot Chagallovi angeli nad njenim tu-bitjem, tam bitjem.
Jutri res nisem romal na Golnik, ampak šele pojutrišnjem. Ko se zazrem v ta od bolečin izklesani obraz, toliko da se od trpeče sreče na nogah obdržim.
Saj zdravnica ne ve nič. Dan brez tebe je izgubljen. Bogve, koliko dni še? – To je izrekla Karla glasno, kot da je mojo muko prebrala.
In tako sem se v nekakšni namesečniški omami dan na dan, teden za tednom, mesec za mesecem opotekal na Golnik.
Tista gorenjska stran, ki se dnevno s filmsko naglico vijuga mimo mene, se čedalje bolj pravljiči. Gledam, a ko da ne gledam s svojimi očmi. Kakor da skozi vročičnost njenih oči stekleni vse okrog mene.
(Nekje na dnu ko da trepečem, da ne odpadejo ti lističi.)
Kadarkoli sem prestopil prag njene sobice, se je smehljajoč z neskončno težavo zaobrnila k meni.
7. II. 1971
Kako se odziva detektor za odkrivanje laži na čutno-čustvene vzgibe rastlin. Kako jih prinaša v našo zavest. Kako rastline boli celo tisto, kar preti ali se zgodi ne le njim marveč rasti poleg njih. Mar nam ne potrjuje znanost, kar pesniki že od pamtivekov vidovito vemo?
Zapis iz l. 1958
Kako čudno jasno je planila v mojo zavest v dneh Karlinega umiranja bit živali, dreves, rastlin. Kaj mi niso skozi svojo pravljično osteklenelost izpričavali svoje duhovne navzočnosti? Vedno iznova so se me tuje dotikale zgodbe podeželskih župnikov in učiteljev. Tistih, ki so bodisi pri taroku bodisi v gostilni iskali izgubljeno vsepovezanost. Ki kljub svoji učenosti niso znali prisluhniti utripom vsenavzoče zavestnosti. Kaj nisem modroval, da se vseprisotna duhovna vzgibanost prične trgati vprav tam, kjer se zazre v zemljino skorjo asfalt?
Je res v asfalt in beton vkleščeni sodobnik za čudež vsenavzoče zavestnosti oropan? Kje, zakaj postaja plen iz samega sebe izsesane, v samega sebe vpognjene zatrtosti?
Si človek prokletstva izpahnjenosti od vsenavzočevanja ne nalaga (kjerkoli se že potika, karkoli že počenja!) vedno sam?
14. avgust 1957
Ko sem stopil danes na golniška tla me je pozdravil Azor. Pozdravil? Samo tako od strani me je premeril.
Res teče že deveti mesec, odkar sem jo pripeljal v sanatorij?
Ga vidiš, direktorja. Azor?
Tisoč tuberkuloznih, pa zdravniki, pa strežniki in strežnice, pa kuharji, osebje v pralnicah in drugih delavnicah itd. Je direktor res tako radostno samozavesten, kot se razkazuje?
Odkod črpa neusahljivo moč in zavest? Z gospo primarij iz Karlinega oddelka se je srečal. Kako ga doktorica nekako nezaupljivo opazuje. Je dogledala in doumela, da ga je en sam obupen krč?
Azor, Azor, že spet si ves povaljan in umazan. Le kje si se potepal? Niti toliko ti nisem, da bi me pošteno oblajal. Si že vajen podobnih patronov, ki se opotekajo tod okrog? Kar zarenči; sit sem jih, sit!
Kaj se mudim tod; me ne pričakuje trepetaje moj nežni Ganimed?
Kako sem se včeraj, (preden sem se zavlekel v avtobus) zastrmel v Karlin obraz! Ona pa niti za hip ne izmakne od mene svojega žarečega pogleda. Saj sem živo ogledalo, ki jo odzrcalja kot bi jo ne mogel noben, pa če še tako tenko brušen predmet. In predvčerajšnjim; pogled na njeno golo telo; kot iz starodavne grobnice iztrgan z jantarjem prevlečen skelet.
Azor, jaz, da bi kdaj tebe izdal? Se ne pomudim vsak dan znova pri tebi? Sem se ta mesec kdaj pozabil razgovoriti s teboj? Kaj me tako pisano ogleduješ? Saj bi se vendar tako rad spoprijaznil z menoj. Zamalo se ti zdi, vem. Te ni še predvčerajšnjim božal in se ti sladkal en takšenle človeški potegon. Ti ni dan na dan svoja nora upanja šepetal? Kaj se ti ne primerja vedno iznova, da neko jutro zdrvi mimo tebe ko poblaznel? Če bi ti ne vem kako lajal in se mu milil; te ne bi en takle izdajalsko prezrl. Jutro zatem ga kratkomalo ni več na izpregled. Z njim in podobnimi res ne kaže prijateljevati. Toda z menoj, z menoj; kako bo z nama? Rajši ne sprašuj. Ne zaziraj se vame. Azor! Azor!
15. avgust 1957
Umira – je dejal. Ko da bi ne vedel sam. Se ji nisem pričel bedasto nasmihati?
