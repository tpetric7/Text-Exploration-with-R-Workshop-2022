Bil je ropot, ko se je gospod Škufec prebudil. »Zdaj še ne moreš vstati,« reče nekdo in je tako, kakakor da bi rekel skozi okno. »Hej, si rekla skozi okno?« vpraša gospod Škufec, prepričan, da je stati na žlebičku ob oknu, tako, da on ne more nič videti, težko. To zmore le gospa Škufec. Včasih pomiva okna, pa se ji zahoče sprehoda prav takrat. Težko je oditi v spalnico, pa vzeti klobuk in plašč, veliko lažje je oditi po žlebičku na sprehod. Seveda bi gospod Škufec raje odšel v spalnico po klobuk in plašč in odšel po stopnicah ven, on se ni nikdar učil hoditi po žlebičku.
Gospa Škufec se je naučila hoje po žlebičku zelo hitro. Vedno je hodila pomivat šipe navsezgodaj, ni se še pretegnila in ni še telovadila, želela si je poštenega sprehoda. Zdaj hodi po žlebičku že tako dobro, da včasih celo poplesuje. Vrhunec je obrat, ki ga izvede, ko je že mimo okna gospoda Škufca. Če mora kaj sporočiti gospodu Škufcu, stori to navadno preden pride do njegovega okna, bolj poredko pa potem, ko je že mimo. Nikdar se pred njegovim oknom ne ustavi, kajti ve, da se gospod Škufec ne more in ne more privaditi temu, da nekdo stoji na njegovem oknu; še posebno sovraži prišleke poleti, ko je okno odprto.
Nekoč, ko se je gospa Škufec še učila hoditi po žlebičku, se je ustavila pred oknom in gospod Škufec je zahteval, da se pri priči odstrani ali pa, da bo spustil roleto. Gospa Škufec ni pokazala pripravljenosti, da se umakne z okna in gospod Škufec je moral oditi s hrbtom obrnjen proti oknu, otipal je napravo za spuščanje rolete in potegnil. Roleta je bila spuščena in bil je v velikih dvomih, če se je oseba zdaj že umaknila. To je moral izvedeti, ni pa maral dvigati rolete; če bi oseba ostala na prejšnjem mestu, bi bil primoran znova spuščati roleto ali pa se pogovarjati z nekom, ki stoji na žlebičku in se prav nič ne drži. Gospa Škufec se, ko hodi po žlebičku, nikdar nič ne drži, razen takrat, ko dela obrat. Obrat naredi tako, kot včasih, ko je hodila v šolo in so imeli telovadbo in so hodili po gredi. Žalostno je, da si je gospa Škufec zapomnila samo obrat, čeprav se dobro spominja, da takrat niso le hodili po ozki deski, ampak so jim ukazali delati dolge kompozicije nekakšnih premikov, ki so si morali vedno slediti v vrstnem redu, ki je bil določen, če je ta red postal drug red, je nekdo zapiskal na piščalko ali nekaj takega in novi red se je moral umakniti določenemu. Gospo Škufec pa je najbolj žalostilo, da se ni več spominjala niti takrat določenega reda gibanja, niti ji ni uspelo zamisliti si novega. To jo je mučilo in včasih je kar obstala, če le ni bila pred oknom gospoda Škufca, in morala se je za hip ustaviti. Prav v tern trenutku pa bi gospod Škufec lahko pogledal skozi okno in bilo bi mučno, ker bi moral spet hiteti spuščat roleto in to ni prijetno, kajti vstati moraš iz postelje, ker je priprava za spuščanje tik ob oknu. Zgodilo se je že, da je gospod Škufec hotel na kakšen način podaljšati pripravo do postelje, da bi lahko v nevarnosti nemudoma spustil roleto. Pa se je premislil, ker je upal, da bo gospa Škufec postala bolj previdna in ne bo več postajala pred oknom.
Nekaj korakov za oknom gospoda Škufca se mora gospa Škufec obrniti, ker se žlebiček tam konča. Prav tu izvede tisti krasen obrat, ki je edino, kar si je zapomnila od vaj na gredi. Ko pride do konca, ima levo nogo zadaj (premalo prostora je, da bi bili obe nogi druga ob drugi.) Zavrti se na prstih (v začetku, ko obrata še ni dobro obvladala, se je zavrtela na petah), da naredi polovico kroga in je obrnjena v smer, iz katere je prišla. Naučila se je že, da med obratom vrže desno nogo naprej in stoji ob koncu obrata spet v položaju, v katerem je bila pred obratom. Obrat je težak in včasih se ga še malo boji, strah pa je prijeten in sklenila je, da si bo kupila gimnastični priročnik in poiskala v njem vaje na gredi. Sama se ne more in ne more spomniti ničesar, kar bi ji naredilo hojo po žlebičku bolj zanimivo. V gimnastičnem priročniku pa so gotovo zanimive vaje in najbrž vseh ne bo mogla narediti, ker so vaje na gredi lažje izvedljive kot na žlebičku; gred je prosta z vseh strani, kadar hodiš po žlebičku, je na eni strani vedno stena. Že vaje, pri kateri bi morala imeti eno nogo v zraku dvignjeno in malo skrčeno in se v tem položaju obračati okrog in okrog, ne bi mogla izvesti. Dvignjena noga bi se zadela v steno. Pri tem morda izgubila ravnotežje in, če bi padla, bi morda celo zakričala. Slišal bi jo gospod Škufec, se sprva močno prestrašil in moral bi predčasno vstati, se umiti in obleči kopalni plašč, da bi lahko prišel dol in zagledal bi gospo Škufec, ki bi ležala na tleh in premišljevala, kako je vendar mogla pozabiti na zid in tako zelo vznemiriti gospoda Škufca.
Gospod Škufec pa bi se brž obvladal, stekel navzgor po stopnicah, se obril in oblekel in nato (v omarici zelene barve, ki visi pri oknu, s katerega stopi gospa Škufec na žlebiček) poiskal gimnastični priročnik gospe Škufec. Ne bi ga kar naravnost nesel v posodo s pokrovom, kjer so smeti, ampak bi ga najprej previdno odprl, ga nekoliko prelistal, ga položil na stol in šele potem odšel z njim v kuhinjo k smetnjaku. Ko bi priročnik padel v smetnjak, ne bi prav nič zaropotalo, ker bi padel na bananine olupke in na ostanke solate. Potem bi gospod Škufec zaprl smetnjak, popil zdravilo in nazadnje bi moral oditi še enkrat po stopnicah navzdol.
Gospa Škufec bi morda še vedno ležala na tleh in premišljevala o vaji, ki ji ni uspela. Telo bi bilo čisto malo skrčeno, gledala bi peščeno pot, ki zavije malo na levo in trava bi bila že dovolj visoka, da poti za ovinkom ne bi mogla videti. Mislila bi na gospoda Alberta, ki je prihajal ob četrtkih in je hodil tako, da mu pesek sploh ni škripal pod nogami. Mogoče so bili njegovi podplati taki ali pa je znal tako hoditi. Gospa Škufec je pomislila, da mogoče pesek na vrtu ob četrtkih manj škripa in, če imaš še take podplate, kot gospod Albert, sploh ne moreš slišati peska pod nogami.
V tistem času, ko je prihajal gospod Albert ob četrtkih po vrtu, so nosili plutovinaste podplate. Ko bo četrtek in bo obula čevlje s plutovinastimi podplati, bo poizkusila hoditi kot gospod Albert. Tudi gospod Škufec se še spominja, da je bil gospod Albert edini, ki je neslišno hodil po vrtu in, če ji bo uspelo priti neslišno do hišnih vrat in jih nato glasno odpreti, bo gospod Škufec vedel, da je nekdo prišel po vrtu in, ker ne bo slišal korakov, bo vedel, da je prišel gospod Albert. Vstal bo od mize, stopil proti oknu in rekel malo glasneje kot ponavadi, da bi ga gospod Albert pod oknom mogel slišati: »Vedno nas presenečate, gospod Albert!« Nato bo po čakal nekaj minut, ker bi moral gospod Albert najprej pozdraviti gospo Škufec in nato bi potreboval še nekaj časa, da bi prišel po stopnicah. Ko bo gospod Škufec domneval, da je gospod Albert že skoraj pred njegovo sobo, bo stopil proti vratom in jih odprl. »Gospod Albert se je zamudil pri hoji po stopnicah«, bo pomislil in vrata spet zaprl. Čakal bo še nekaj časa, preden bo spet odprl knjigo in spomnil se bo, da je bil gospod Albert vedno pripravljen narediti majhno šalo.
Ko bi gospa Škufec padla z žlebička in ležala ob peščeni poti in bi prišel gospod Škufec na vrt, bi bila obrnjena vstran in, ker gospod Škufec ne zna hoditi kot gospod Albert, bi ga slišala takoj, ko bi prestopil prag in stopil na peščeno pot. Še vedno bi bila obrnjena vstran, ko bi se ji gospod Škufec približal in obstal nekaj korakov za njo.
Oprostila bi se gospodu Škufcu za vznemirjenje, ki ga je kriva le njena nepremišljenost in rekla bi, da gimnastični priročnik ni prav nič kriv, ker je dovolj, če priročnik vsebuje vaje na gredi, za vaje na žlebičku pa bi bil potreben poseben priročnik. Preden bi jo gospod Škufec zapustil, bi ji pritrdil, da so vaje za gred v resnici neprimerne za žlebiček.
Morda bi bil četrtek in prišel bi gospod Albert s plutovinastimi podplati.
