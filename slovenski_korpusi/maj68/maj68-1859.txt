Kako sem prišel sem, ne vem. Pač, prišel sem počasi in bila je tema. Bilo je tudi veliko stopnic: najbrž čez 217. S podplati sem lahko občutil, da so iz betona, torej iz peska, cementa in vode, in ker me je tisti, ki me je vodil, večkrat zadel z ramenom, sklepam, da so bile ozke. Najbrž samo toliko, da sva lahko šla vzporedno. Vem tudi, da je na obeh straneh ograja. Lesena, ker sem si opraskal dlan. Prasko in kri iz nje sem videl šele tukaj, kjer sem. Vem tudi, da stopnišče večkrat zavije, in sicer desno, najbrž v nadstropjih ali pa celo med njimi, kar je prav tako verjetno. Koliko je stopnic od enega zavoja do drugega, ne vem točno, zdi pa se mi, da jih je dvanajst. Če bi torej poskušal približno ugotoviti, kje sem, bi moral vedeti, kolikokrat zavije stopnišče v desno med enim in drugim nadstropjem, (mislim da enkrat), če nadstropja sploh so in če to, kjer sem, je stolpnica, kakop pač lahko domnevam. Če je tako, v kar pa sploh ne morem biti prepričan in česar ne morem trditi z gotovostjo, ker ni v prostoru ne oken ne vrat, svetloba prihaja od nekod izpod stropa in je nedoločna, brez moči, kakor da ne bi bila, kar bi morala biti, sem nekje med osmim in desetim nadstropjem. Tudi za svetlobo ne morem reči ničesar dokončnega, kajti morda prihaja s tal in morda so to, kar je nad mano tla in to, na čemer stojim, strop. Morda pa so to celo stene in sta strop in tla drugje. Z ničemer ne morem dokazati, vendar tudi zanikati ne morem.
Tisti, ki me je privedel sem, je govoril, naj se nikar ne bojim, saj bo vendar prijetno. Mislim, da je bil srečnejši, vsaj nekaj starejši kot jaz, saj je po stopnicah včasih zaostajal. Večkrat je tudi zahropel, kakor da mu v temi zmanjkuje zraka in je bilo kot da vodim jaz njega in ne obratno. Imel je globok glas, to sem videl, ko me je zagledal in rekel: »O, vi ste! Čakam vas že ves svoj čas.« Drugače pa je govoril napol pridušeno, skoraj sikajoče kot da bi se česa bal, a bil obenem prepričan, da je varen, da se mu ne more nič zgoditi. Morda pa ni bil starejši in ni hropel, ampak se je pretvarjal, morda se je bal, da ga prepoznam.
Ko mi je odprl vrata in rekel: »Izvolite!«, kar je bilo sicer vljudno, a je imelo prizvok grožnje in nujnosti, nisem za trenutek videl ničesar. Prostor je bil razsvetljen s tisto nedoločeno svetlobo in čeprav ni bila močna, me je oslepila. Ko sem se ji privadil, sem se ozrl po spremljevalcu. Ni ga bilo več. Prostor je bil zaprt, tudi vrat nisem našel. Stal sem sicer kakšne tri korake v prostoru, toliko se mi vsaj zdi, vendar nisem več zagotovo vedel, s katere strani sem prišel. Čeprav bi to moral pričakovati in nekako nevede sem, sem bil kljub temu nepazljiv, nepripravljen. Pozneje sem še večkrat poskušal najti vrata ali vsaj ugotoviti smer iz katere sem prišel, a mi ni uspelo. Opustil sem iskanje, opustil sem tudi misel na beg. Zdela se mi je neumna, saj sem vendar nekako želel, da pridem sem. Če pa bi že našel vrata, so najbrž zaprta in gotovo tisti, ki me je privedel, pazi samo name.
Bil sem utrujen. Vedno sem utrujen, toda tokrat je bila utrujenost skoraj nenavadna. Pojavila se je kot nekakšen sunek, kot se je dogajalo zunaj, kjer sem živel prej, potem pa je počasi izginjala. Mislil sem, da bo minila kakor vedno, a ni. Po prvotnem sunku se je počasi razlezla po vsem telesu kot kakšna mrzla in težka pena. Nenadoma se je pojavil še strah, čisto rahel, skoraj nezaznaven. Bil je brez pravega vzroka, kajti tukaj se nisem imel časa bati. Včasih sta bila oba tako rahla in meglena, da sem že misli, da ju ni več, a sem ju navadno takoj močneje občutil. Kasneje sem celo večkrat pozabil, da sta, privadil sem se in mislim, da bi sedaj prav zaradi tega težko živel zunaj. V prvem sunku utrujenosti sem se hotel usesti, vendar nisem nikjer našel stola. Tudi mize ni bilo. Bila je samo postelja, zato sem se usedel nanjo. Ker je bila edini večji predmet, ki sem ga videl, sem si pozorneje ogledal. Leseno ogrodje je bilo nizko kakor pri posteljah v internatih ali vojašnicah. Les je bil grob, neobdelan in sem moral paziti, da si nisem opraskal nog, kajti zdravnika tukaj gotovo niso imeli. Poleg tega pa je vprašanje, če bi sploh prišel, tudi če bi ga potreboval v kakšnem najnujnejšem primeru. Trije vložki, umazano sive barve, ki so ležali na leseni podlagi, so bili pogrnjeni z belo rjuho, ta pa z dvema odejama, tankima in prav tako umazano sive barve. Blazine za vzglavje ni bilo, vendar me ni motilo, ker sem tudi zunaj spal brez nje.
Kasneje, ko se je utrujenost že razgubljala, a je še bila in tako nejasno, da nisem vedel ali je še samo to, kar sem občutil ali pa je z njo že strah ali vznemirjenost, ki je bila še najbolj podobna občutku preganjanja, sem hotel vedeti, koliko je ura. Najprej sem s čisto refleksnim gibom obrnil in privzdignil levo roko tako, da sem videl zapestje, ploskev, kjer bi morala biti ura, vendar je ni bilo. Gotovo sem jo pustil zunaj ali pa sem jo izgubil na poti sem. Potem sem jo pričel iskati v prostoru. Nisem je našel. Če sem pravilno domneval, da sem v stolpnici, sem lahko domneval tudi to, da je blizu ali poleg nje cesta in po njej gotovo vozijo avtomobili. Torej bi lahko po njihovem zvoku, po tem, kdaj jih je slišati več in pogosteje, določil, kdaj je noč in kdaj je dan. Da bi mi to uspelo, sem prepričan, kajti vem, da so zunaj ljudje, ki se vozijo v službo med peto in šesto uro zjutraj in je takrat hrup največji, in po tem bi vedel, da se je pričel tisti del časa, ki je svetloba. Poleg tega vem, da je približno enak hrup proti večeru, med šesto in sedmo uro, kakor to imenujejo zunaj, in po tem bi vedel, da bo počasi temno. Tako bi se lahko vsaj približno orientiral, vendar nisem slišal nobenega hrupa ali kakšnega drugega zvoka in je prostor najbrž tudi zvočno izoliran. Ko pa sem pomislil, da bi bil zvok, ki bi prihajal od zunaj, nekakšna zveza s svetom, v katerem nisem več in ki sem ga zapustil, čeprav sem v njem še bil, vendar drugače, mi je postajalo dejstvo, da ničesar ne slišim, po čemer se bi mogel kakorkoli orientirati in opredeliti, celo všeč.
Tako sem torej tukaj in ničesar ne poskušam spremeniti ali opredeliti. Skoraj bi lahko rekel, da mi je všeč, vendar tudi tega ne morem, ker nimam ničesar nasprotnega, kar bi bilo protiutež in bi omogočalo vrednostno razmerje. Če bi bil zunaj in si bi poskušal vse to predstavljati, bi takoj rekel, da bi mi bilo obupno dolgčas. Pa mi ni in takšna zmota je možna samo zunaj in samo tam je lahko zmota. Če bi rekel in trdil to tukaj, bi bil to nič in ne bi ničesar pomenilo. Bilo bi brez osnove, brez temelja. Celo za utrujenost in strah ne morem trditi zagotovo. Vem, da bi to, kar občutim in potem označim kot utrujenost in strah, tako označil zunaj, ker bi imel poleg še vse drugo, tu pa je ostal samo občutek, nekakšno posebno stanje, za katero bi rekel, da je vse ali pa da je nič. Mislim pa, da je nič in da sta občutka utrujenosti in strahu, če sta občutka, vzrok niča, vendar tega razmerja še sedaj ne morem jasno in razumsko ločiti in opredeliti.
Izmislil sem si tudi igrico. To je stara in dobro znana igrica. Predvsem jo poznajo otroci in spominjam se, da sem se včasih zelo zabaval, ko so jo igrali, vendar sem si jo izmislil na novo in zame ni igrica, ampak to, kar delam. List papirja vzamem tako, da ga držim z desno roko za desni rob, z levo za levega. Z desno roko zdrsim navzdol proti nasprotnemu robu, z levo roko pa preganem list diagonalno navzdol proti nasprotnemu robu, z levo roko pa preganem list diagonalno proti desnemu robu tako, da se lista z robovi natančno prekrivata. Tako nastane levi zgornji del lista nekakšen trikotnik, ki pokriva do roba list pod njim, ki je zato prav takšen trikotnik, spodnji del lista pa ostane v obliki pravokotnika.
potem pa so me v nekem razmaku časa odvedli v drug prostor.
