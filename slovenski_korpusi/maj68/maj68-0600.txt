Vsem, ki čakajo njegovega prihoda
I.
Sedi. Z lakti je vdolbel za sedem veder solz globoke jame v kamnito mizo.
Sedemkrat sedem tisoč las srebrne brade je raslo sedemkrat sedem krogov žalosti krog mahovito nogo in sedemkrat sedem kamnov.
II.
Na glavi krona iz kovine, z boleče bleščečim napisom. Črke iz krhke krvi. Izpod nje slepo ližejo mrtvo lice
težke kače iz brona. V roki žezlo iz votlega stolpa jeze. Ustnic že sedemkrat sedem tisoč let ni odmočil grom besede.
III.
Stresel je glavo. Nad vedra solz je zagrmela pest. Strela je vžgala v očeh svetlozeleni ogenj gluhega prezira. Slepi
železni prsti so se vsesali v mahovito ploščo. Kovinaste mišice so jezno zaigrale ples besa brezbrežnih strasti
IV.
Vstal je. Hrastova debla nog so vzrasla iz skal ponosa. V gori prsi odmeva votla moč povelja, z oklepa
so padli zeleni kamni kletve. Z meča se kruši suhi mah čakanja, z jeklenega ščita plahutajo ognjena krila vešče.
V.
Gora si je razparala drobovje: Z bleščečim mečem mesečine si trga raskave bele skorje s prsi, odpira ostre, tople bolečine bokov,
Vojski, ki v čeladah iz zarjavelega železa, z meči iz strnjenega strahu, koraka nemo za mogočnimi povelji.
VI.
Grom korakov se lomi od sten. Kopje se bode s pijano mesečino. Glave vojščakov butajo ob nizko luno. Nori ščiti rezgečejo tope
pesmi pohoda. Bobni udarjajo zveneč, kovinast ritem. Konji krešejo iskre iz skale. Pod oklepi teme se sveti kri noči.
Epilog
Naprej! Kralj Matjaž! Oklep globoko orje noč. Roke vihtijo meč preroškega poguma, s korakom težkega
se je spotaknil ob peto. V drobcih suha glina ihti. Luna liže lisaste luže krvi.
