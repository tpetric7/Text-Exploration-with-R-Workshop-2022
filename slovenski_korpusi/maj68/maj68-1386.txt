Ponoči se mi je zgodilo nekaj čudnega. Šel sem v klet, da bi pospravil drvarnico. Ker pa je drvarnico že prej, in jaz tega nisem vedel, pospravil nekdo drug, poleg tega pa sem začutil, da se v kleti že spet dogaja nekaj skrivnostnega, sem stopil na ogled. Priznam, malo me je bilo strah, kajti bila je noč, tihota, samo tisto skrivnostno se je dogajalo, tako da je škripalo, in bivalo okoli po hodnikih. Ko sem odprl neka vrata, za katerimi sem pričakoval običajno drvarnico katere sosednjih strank, sem ostrmel.
Prostor je bil resda hladen in plesniv, a bil je lepo opravljen, celo preproga je bila na tleh. Na nenavadno visoki postelji je po turško sedela mlajša ženska. Bila je od daleč po videzu nekakšna ciganka. Smehljala se je in me z roko vabila, naj pridem bliže. Opazil sem, da bi ženska vrata lahko zaklenila, če bi to hotela, kajti na tej strani je bil ključ v ključavnici. Bilo je jasno, da me je pričakovala. Možnost, da bi pričakovala nekoga drugega, je sicer obstajala, a sem jo ovrgel, ko sem se prepričal, da si me je v luči gole žarnice ciganka utegnila že dodobra ogledati; če ne bi bil pravi, bi se me gotovo bala ali pa celo skušala znebiti s klici na pomaganje. Stopil sem bliže. Bila je mlajša, kot sem sodil prej, od daleč. Stopil sem še bliže in videl, da ni nikaka ciganka. Bila je civilizirano, urbanizirano dekle, temnolaso, z mehkim pogledom. Zdaj bi se je lahko že dotaknil, tako blizu sem bil. Gledala sva se iz obraza v obraz. Ne bi mogel natanko povedati barve njenih oči; bile pa so temne, žametne, neskončno ljubeznive in prijazne z mano. Lepa usta so se smehljala široko, da so kazala po obliki in sicer neverjetno krasne zobe. Šele ko je dekle odprlo svoje telo, sem opazil, da je gola. A na neki način nama sploh ni šlo za seks. Samo gledala sva si najina obraza, predvsem oči. Tudi jaz sem se ji moral zdeti lep, kot ona meni. Tudi jaz sem se ji smejal toplo in ljubeče. Bil je nagon po ohranitvi. Bila sva samec in samica, ptici v ljubezenski predigri. Ponavljam pa, da nisva bila spolno vznemirjena. Samo čudila sva se najini lepoti in si jo ogledovala, da sva čutila, kako lep in visok bo najin zarod. Dekle je zamižalo. Le za hipec je spustila veke, a bilo je dosti, da sem videl resnico: v gubi med veko in obrvnim lokom je bila tanka črta sivozelene kletne plesni.
