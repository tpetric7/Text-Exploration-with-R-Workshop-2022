Žabja vas je bila na zunaj podobna mnogim drugim vasem, a navznotraj se je ni dalo primerjati z nobeno drugo vasjo daleč naokoli. V Žabji vasi so namreč živeli možje in žene, ki so bili tako pametni, da so včasih celo same Butalce ugnali v kozji rog. Najpametnejši pa je bil seveda ata župan, čast in dika Žabje vasi. Zgodilo pa se je, da je nekega dne ata župan odpotoval nekam daleč obiskat neko svojo žlahto in ga dolgo časa ni bilo nazaj. Življenje v Žabji vasi je teklo naprej svojo pot, le zvečer so vaški možaki v svojih modrovanjih v gostilni pogosteje omenjali županovo ime.
Pa se nekega dne župan res vrne. Navdušenim vaščanom začne z zaskrbljenim obrazom pripovedovati, kako zaostala je Žabja vas v primeri z ostalimi bližnjimi vasmi in mesti in da je povsod na pohodu industrializacija, modernizacija, mehanizacija, specializacija in še množica drugih -acij. Nejeverno so poslušali vaščani učene županove besede in se nato z manjvrednostnim kompleksom razšli po hišah. Le občinski možje so še ostali in dolgo v noč sedeli v sejni dvorani, kjer jim je župan do potankosti razložil svoj veliki načrt: Žabja vas naj postane industrijski center svoje okolice!
Kot prvo fazo h končnemu cilju so si vaščani zadali nalogo, da na močvirju za županovo hišo zgradijo 10-nadstropno stolpnico, kjer bi uredili pisarne in prostore za tehnično in administrativno dokumentacijo bodočega gradbišča. Stolpnico so začeli graditi takoj, in sicer kar brez načrtov, saj jih je ata župan prepričal, da bodo načrte za stolpnico naredili takrat, ko bodo v njej že imeli prostor za izdelavo načrtov, tako brez vsega pa se tudi načrtov ne da delati. Vaščani so pridno prijeli za delo. In res, minil je mesec, dva in hiša bodočnosti je rasla. Iz tal sta že gledali dve nadstropji. V vaških hlevih so sicer mukale lačne krave in polja so bila porasla s plevelom, a srca vaščanov je prevevalo tisto čustvo veselja nad lepšo bodočnostjo. Kmalu je tudi mukanje krav prenehalo, kajti te so bodisi pocrkale ali pa so jih vaščani odpeljali na trg in tam prodali. Stolpnica je zrasla do tretjega nadstropja.
Bilo je nekega jesenskega dne, ko je sneg že pobelil bližnje vrhove in so občinski možje ugotovili, da je blagajna prazna in da se za posojilo ne morejo nikamor več obrniti. Po skupnem preudarku je župan objavil, da bodo gradnjo administrativne stolpnice začasno zaustavili. Pa je s prihajajočo zimo nastopil nov problem: kaj bomo jedli! Vaščani so namreč med letom ves svoj čas porabili za delo na stavbi, na poljih pa je najbolje uspeval plevel. Pa ata župan ni bil neumen in je odšel osebno k Butalcem in jih prosil za pomoč. Ti so mu rade volje posodili toliko in toliko krompirja, toliko tega in toliko onega, seveda s pogojem, da bodo imeli tudi oni nekoč v prihodnosti korist od žabjevaškega industrijskega centra, in sicer v prvi vrsti, da bodo v Butale lahko napeljali topli vod. Župan jim je rade volje vse obljubil.
Nastopila je ostra zima. Čeprav je ljudi v mrzlih hišah zeblo, jih je vendar grela topla misel na lepšo bodočnost. Kakor vse na svetu mine, je tudi sneg začel naglo kopneti. Nekega jutra pa so zaprepaščeni vaščani zapazili, da se je njihova administrativna stolpnica sumljivo nagnila in da je bil ves njihov trud zaman. Odprle so se jim oči in spoznali so, da je vsega tega kriv župan. Zato so torej stopili k njemu in zahtevali odgovor. Ta je priznal svojo napako, a takoj dodal, da je po dolgem premišljevanju v zimskih večerih prišel do zaključka, da se industrializacija Žabje vasi ne izplača in da je vas kakor ustvarjena za kmetijstvo in razvoj živinoreje. Nato je župan dodal, da je slišal, da imajo tudi nekje v Italiji poševno stolpnico in da bo njihova gotovo postala objekt, ki bo iz leta v leto bolj pritegoval turiste, tako da bo Žabja vas poleg vsega postala tudi turistični center. Navdušeni vaščani so se dolgo v noč veselili daljnovidne usode, ki jim je poklonila tak dar.
Danes v Žabji vasi sredi vaškega gozda grade ogromno govejo farmo, poševna stolpnica pa je še brez obiskovalcev, kajti turisti še vedno raje hodijo v Butale, kjer ima podoben turistični objekt kar pet nadstropij.
