galaksija v očeh, galaksija zagnana, nemirna igrača v pobožnih zobeh, v njen dah se nervozno podaja ljubljana, v njen dah se razbit krotoviči gol smeh.
pretehtana teža tolmune zapira, zaklenjene basni so mrtev skovik, v plamenih sistema se vrvež odstira in kriv je iskrenosti mláhavi bik.
lopute zabuhlega plavega molka, viskoza, polteni in kilavi bach, viskoza, poltena in kilava lovka, v razredni strukturi večerni preplah.
krmarji zaviti v izmišljeni tepih z lobanjami rujejo iz greha naslov, kar kruha je v snu in v rasterjih slepih, zdaj jadrno lomi se v baklah mostov.
tuj, kalen je govor, zasuta je sloga, zakrknjen je datum zaljubljenih psic, zakrknjena linija kantovska uboga, vek praznih je, umazanih, strganih lic.
o praznik šepeta, zagrizena merda, v sledi se spenil je plah oratar, v nemilost zahropel je čuveni djerdap, zdravilo za spretnost je herkulov dar.
