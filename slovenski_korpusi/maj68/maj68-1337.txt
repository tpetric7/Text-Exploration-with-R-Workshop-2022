Neki posebno mučen večer je k Zbašniku prisedel starejši moški in rekel: »Tako ne gre več naprej, morate se nehati posmehovati iz našega jezika.« »Kako to mislite, Košir?« je vprašal Zbašnik, ki je prišleka poznal. »Tako!« Košir je vzel izza hrbta tlečo cigaro in z gorečim koncem povrtal po gostilniškem prtu, da so ogorki izžrli pot do lesa. Zdaj je Zbašnik za njim opazil glavi njegovih sodelavcev; zvedavo in plašno sta kukali čez Koširjeva ramena, se včasih spogledali. »Najbolje bo, če sedete in mi razložite,« je rekel Zbašnik in se s stolom premaknil na levo, da je naredil več prostora. Gostilna je bila polna in Košir je najbrž hotel samo prostor, takoj je sedel, malo za njim pa še spremljevalca, prišel je gostilničar in naročili so. »Konjak?« je vprašal, menda je vedel, kaj pijejo, Košir je rekel: »Vinjak. Vinjak, če bi že pili žgane pijače, potem bi vinjak, in ne konjaka; tako pa nam prinesite, prosim vas, tri Coca-Cole.« Levi sodelavec se je stresel, morda ob zadnji besedi, krčmar je odšel, ne da bi opazil ožganino. »Tri Coca-Cole« je ponovil Košir brez veselja. Odkar so sedli, je minilo vsega nekaj sekund, vendar je postal Zbašnik nestrpen, kar je bilo zaradi dogodka s protom razumljivo, in je pogledal Koširja v oči. Torej ni hotel samo prostora, ampak bo res govoril z njim. »Zbašnik, vedno smo vas radi videli v naši sredi, nikoli vam nismo dejali žale besede, na roditeljske sestanke smo hodili redno in se, upam, tudi česa naučili, ampak to, kar smo izvedeli danes popoldne od Slovenske Matice v Celju, presega vse meje, in moramo se pogovoriti z vami.« Zbašnik se je spomnil, da ga danes Goričar, oče njegovega učenca in istotako član društva za zaščito slovenskega jezika, ni bil pozdravil, zdrznil se je ob misli, da so odkrili kaj zelo hudega iz njegovega življenja, in to povezoval z jezikom, šlo je za slovenščino.
»Nikoli, Zbašnik, nikdar in nikoli si ne bi bili mislili – mislim, da lahko govorim v imenu vseh slovenskih in slovensko čutečih mater tistih otrok, ki jim vi vtepate v glavo prve znanje o domovini – nikoli si ne bi bili mislili, da je kaj takega mogoče, če nas ne bi na to opozorila celjska Matica in ustrezni radovljiški odbor, pa še takrat skorajda nisem verjel. A ko je danes, nepolno uro tega, prišel k meni še akademik P., nisem mogel več odlašati. O da, že prej so bile stvari, ki so dajale slutiti o vašem početju, tako recimo vaš neskrbni jezik, da ne rečem nemarni, vaše spregatve – posebno druga – vaše nepoznavanje dvojine, uporabljanje sedmega sklona ali vokativa – kar spomnite se, da ste me včeraj pozdravili z »gospodine Košir« – zlasti pa dejstvo, da ne čutite do slovenskega jezika take ljubezni, kot bi jo morali. Tako recimo govorite »slučajno«, ko pa je vendar pravilno »po naključju«, »vzdigniti« namesto »dvigniti« in »dotični« namesto »KI SE GA TIČE«; no, pa vse to bi še nekako prenašali, zdaj pa je tega dosti. Saj vi ste bili v Zagrebu!« Zbašnik je že od začetka vedel, kam merijo Koširjeve besede, da bi se ubranil, je razložil, kako je bilo z njegovim bivanjem v Zagrebu: smrt staršev in edina možnost za štipendijo. »Kaj boste govorili,« je rekel desni spremljevalec, »kaj se boste izgovarjali, jaz izražam nezadovoljstvo zaradi vašega početja, pa najsi je to nezavedno ali zavestno, in izražam ga v imenu slovenskih jezikoslovcev z enako pravico, kot ga je sotrudnik Košir v imenu slovenskih mater.« Iz prsnega žepa je potegnil zveščič, zdaj ga je odprl in našteval iz njega. »Znano je, da slovenščina po bogastvu, sočnosti, zvonkosti svoje melodije in besednega zaklada prekaša vse druge jezike. V dokaz naj navedem odstotkovno razmerje med samoglasniki in soglasniki v slovenskem, potem pa še v nemškem, francoskem in španskem jeziku: slovenščina 44 odstotkov samoglasnikov, nemščina 39, francoščina in španščina pa le po 38 odstotkov. In še to: vsak Slovenec se lahko nauči kateregakoli tujega jezika, ne poznam pa tujca, ki bi se vsaj približno naučil slovenščine. Za boljšo predstavnost navajam tri najlepše slovenske besede, ki jih je bila izbrala komisija Slovenske Matice leta 1934, in tri najlepše angleške besede, izbrane od Angleške Matice leto kasneje. Gora, križ, hrast; grasshopper, cricket, fountain. To je vse, hvala lepa.«
Zadeva je bila po eni strani že preneumna, da bi se dalo kaj pametnega reči, po drugi strani spet pa se je Zbašnik imel za ogroženega; pred njim so sedeli pomembni in vplivni možje. Vendar ni bil računar in je le sedel in gledal in čakal, kaj se bo iz vsega tega izcimilo. »Vi ste se posluživali hrvaškim jezikom,« je vzkipel Košir, in Zbašnik se je ujezil. Upal je, da ga Košir ne bo izzival s hrvatizmi, ki so bili v njegovem govorjenju resda pogosti; na to ga ne bi bilo treba spominjati na tak način. Dvajset let v Zagrebu se pač pozna. »Da, uporabljali ste hrvaški jezik,« je popravil Košir, mogoče zaradi Zbašnikovega izraza na obrazu, mogoče, ker je videl stresljaj presenečenih spremljevalcev, tega ne morete zanikati! In povem vam, tako ne gre! Ne le, da nam kvarite otroke s svojo zanikrno govorico, ampak morate se tudi zavedati, da ima to velike posledice za njihov celotni osebnostni duševni razvoj. In tudi – ne moremo vam več zaupati, ne le svojih otrok, ampak tudi vam osebno – vi ste tudi drugačni, kot smo mi. Tu pred Drenovcem in Jadrigo vas pozivam, da poveste svoje mnenje o hrvaščini, o slovenščini, o obeh narodih: preprosto povedano, vaša stališča, ker, šele ko jih bomo spoznali, bomo znali razsoditi, kaj bomo z vami. Videti moramo, kdo ste in kaj se za vsem tem skriva; potem lahko ocenimo vaše življenje in vas: za nenamerno ali celo blagonamerno zmoto, ali pa za načrtno sovražno delovanje. No?« Zbašnik je molčal. »Prosim za stavke!« je vzkliknil Košir, in ko Zbašnik še ni odgovoril, nadaljeval: »Kje je pa vaša prosvetarska zavest? Morate se izjasniti: ste z nami ali proti nam? Ste Slovenec ali ne? Kar odgovorite, nam ne gre za to, da bi grozili s pritiskom ali povračilnimi dejanji, mi hočemo le razčiščati odnose pri ohranjanju tradicionalnih vrednot. Nikar ne mislite, da boste z molkom dobili preimućstvo, to je veliko pitanje, vaše mogućnosti so minimalne!« Košir je, ko je govoril zadnje besede, prebledel, druga dva sta skoraj odrinila stole, in Zbašnik je vedel, da hrvaške besede niso bile izrečene namerno, ampak so se nekako … vrinile, niti ne vrinile, kdo ve kaj, mogoče vsilile … »Drugovi, pa šta je sad to?« je vprašal Košir, zdaj že rdeč v lica. »Pa kažite mi, za ima Boga!« »Ne znam, Košire!« je odgovoril Jadriga, ki se doslej še ni bil oglasil. »Pa onda mi kažite vi!« je Košir vprašal Zbašnika, kar je bilo razumljivo, saj se mu je pri tako čudnem dogodku moralo zdeti, da je ta vsaj poučen o zadevi, če že nimate prstov vmes. »Ne vem, prvič da slišim, da govorite hrvaško,« je rekel Zbašnik in skomignil z rameni. Brez kakšnega občutka je opazil, kako hitro se je Košir prilagodil potrebam novega jezika – ki ga verjetno nikoli prej ni bil znal govoriti – in položaja. Resda je Koširja še begalo in je iskal smisel svojemu novemu življenju, a to je počel že prej. »Sa mnom nije tako, pardon, jeste, baš tako je, i ja govorim naški,« je začudeno rekel Drenovec, »to je zbilja neverovatno.« »Nije bio valjda naš jezik kriv!« je rekel Jadriga. Zbašniku je bilo precej nerodno, da bi končal pogovor, jim je ponudil: »Mogoče je spremembo povzročila sprememba produkcijskih odnosov v državi, baza pogojuje nadstavbo, in zato pač govorite hrvaško.« »Nonsens!« je zaklical Košir, »vi ste mi jedan običan vulgarni materialista!« »Još lošije: unitarista!« je rekel Jadriga, Drenovec je razložil svojo misel: »Samo vi pričajte o bazi i nadgradnji, sve dok pričate slovenački, vi ste nam dokaz, da se nešto takvo nije desilo!« »Meni je prav,« je rekel Zbašnik in zgrabil kozarec. »Kelner!« je poklical Košir, potem se je obrnil nazaj: »Došlo mi je naum, da bismo mogli od kelnera saznati, u čemu je stvar, barem čemo vidjeti, da li još govori slovenački ali više ne.« Natakar je prišel. »Kaj buste prinesli one tri Koke?« je vprašal Košir, očitno ga je bilo hrvaščine sram. »Moment, gospod,« natakar je odhitel proti točilni mizi, Drenovec je rekel: »Eto ga, samo nas troje, vjerovatno. Kažem vam, nešto je u nama, nešto zajedničko, i to je naopako! Treba to pronaći!« S jednim metodom, jednom logikom, to nam mora biti moguče, a kasnije bismo mogli likvidirati uzrok.« Zbašnik se je nasmehnil, kar vedel je, da se dogajajo te stvari mimo in zunaj njih, vendar ni nič rekel, ker je bila spremenjena tudi njihova logika; ne bi ga razumeli. »Negde smo pogrešili, nije naime slovenstvo u jeziku, več i u drugim stvarima, i na takav način nam se budi vratilo. U drugim stvarima,« Koširju so zažarele oči, »u navikama jednog naroda, u njegovoj ishrani, pićima, koje pije, da pićima, što ćemo sa Kokom, treba piti metlićko ali vipavsko vino, eto, KOKA-KOLA je UZROK NAŠE NESREĆE, kelner! i u pjesmama, pjesmama!« Prijeli so se čez rame, oči so jim se zavrtele, usta odprla, tožen, počasen napev:
Tko nad plugom svoje čelo sklanja, Nauči se umjernost i čednost, I ne traži ništa više od neba, Nego samo što mu na dan treba, Živi mirno zadovoljnom dušom, Nema želja, ne poznajuć ništa Što bi moglo umnožit mu sreću. Uzdignite sve, štogod je naše. Na vidjelo širokome svijetu, Da se vidi, da ste i vi narod, Koj po svome vlastitom značaju K osobitom savršenstvu teži …
Zbašnik je položil novec na mizo, vstal in naglo odkorakal v zimski večer, kjer je bil mir. Vendar pa so ga po sto korakih dohiteli, slišal je za seboj »Gospodine Zbašnik!« Obrnil se je: hodili so kakih deset metrov za njim, niso se mu upali bolj približati, a tudi oddaljili se niso, ko je spet krenil. Pred svojo hišo je iz snega naredil kepo in jo dvignil v desnici, z levico odprl vrata in stopil v hišo.
