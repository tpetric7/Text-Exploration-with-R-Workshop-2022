Kot da bi gasilci gasili samo požare! Preenostavna je taka misel, mogoče skoraj smešna, če vzamemo v misel samo požar kot ogenj. Požar, v katerem izgine nekaj imovine. Mogoče nekaj lesa, kaka že zdavnaj dotrajana slamnata streha na skednju ali kozolcu in z njo nekaj naročajev slame, nekaj otepov sena in nekaj prgišč ovsa. Kot da bi bilo življenje samo tisto, kar daje jesti! Kot da bi bilo življenje enostavno! Tako pride marsikomu na misel, kadar sliši besedo gasilec. Nisem še videla človeka med ljudmi, ki so se pogovarjali o gasilcih in gasilstvu, da bi se spomnili mimo onega, da je pred dvema letoma gorelo pri sosedovih, da je nekoč celo pri nas samih gorelo, na požar ČLOVEKA.
Požar človeka. Požar osebnosti. Požar nekega življenja. Kdo se je spomnil na tak požar, kdo?
Na sliki v časopisih sem že večkrat videla tak prizor, kjer gasilci niso gasili požara, kjer ogenj jemlje imetje. Človek je izginjal v nenavadnem, zato pa toliko bolj grozljivem plamenu. Opisala bom sliko iz časopisa, ob kateri sem se ovedla, da gasilec ni samo zanimivi in včasih celo smešni mož, ki poliva vodo z vedri in brizgalnami na ogenj. Takole:
Na samem robu vrha vrtoglavo visoke hiše stoji človek. Človek je mož. Mož ima v naročju dete. Dete je mogoče še povito v plenice. Na moževem obrazu je zarisan obup, groza. A v tem tudi vdanost v usodo. Mož se je sprijaznil z usodo. Kaj sem videla?
Mož se je hotel z otrokom v naročju, s svojim detetom, pognati v globino, v smrt, strašno smrt. Zakaj se je hotel mož vreči v smrt, v smrt potegniti tudi nebogljeno svoje detece? Meni se je zdelo tako, ko sem malo premišljevala ob žalostni sliki:
Najprej sta se mož in žena zelo ljubila. Oba sta bila v dobrih službah. Potem se je rodil otrok. Žena je dobila porodniški dopust. Tovarna, v kateri je delal mož, pa je bila vsled slabega gospodarjenja razpuščena, tako da so se znašli delavci na cesti. Njun sinko je bil tedaj star že leto dni. Mama njegova je tako po porodniškem dopustu spet nastopila na delovnem mestu, ki ji je šlo še od prej. Njen mož pa je bil zdaj brez dela in brez zaslužka. Naj ga je žena se tako tolažila, da se tudi zanj delo v naši deželi še najde, možev ponos je bil ranjen smrtno. Dela ni našel mesece in mesece. Dobil je občutek, da živi na račun svoje žene brez lastne krivde. V misli so mu hodile pošasti, ki so si hotele lastiti njegovo ženo. Enkrat se mu je zazdelo, da je na svetu odveč. To pa je bilo usodno. Kajti ni se mu zdelo, da je na svetu odveč sam, zdelo se mu je, da je na svetu odveč on in vse, kar je na tem svetu napravil. Kaj pa je sploh bilo njegovega na tem svetu, kaj bi na tem svetu zapustil, če bi umrl sam? Sin bi ostal po njem! Zato je bil tudi njegov sin odveč temu surovemu svetu. Tako si je mislil: »Žena ima v službi gotovo dovolj prijateljev, ki jo bodo potem spet osrečili!«
Bilo je sivo jutro. Žena je poljubila moža in sinka in odšla kot navadno zjutraj v službo. Ni slutila, kaj se ji obeta. Ko je odšla, se je mož oblekel, oblekel je sinka in se z njim v naročju vzpel po stopnicah na teraso stolpnice, kjer je s svojo družinico stanoval. Odločil se je. On in njegovo dete sta na tem svetu odveč, predvsem pa sta na poti uspehu njegove žene in matere tega nedolžnega otroka. Vrgel se bo z otrokom na prsih na trdi, mrzli in mokri asfalt pod stolpnico, da izdihneta pri priči oba. Ko stopi prek ščitne ograjice, da bi storil ta usodni korak, ga opazi mimoidoči.
»Ne skoči, ubil boš nedolžnega otroka,« ga je posvaril človek s ceste, ko je sprevidel moževo nakano.
Mož je otrpnil; prvikrat je pomislil, da bi morda otrok le rad živel. Človek z ulice je medtem poklical reševalno postajo in gasilce. V času oziroma skromnih trenutkih, ko je mož premišljeval, so na lice mesta prispeli gasilci in reševalci. Gasilci so takoj razprostrli reševalno ponjavo, v katero bi ujeli padlega, da se ne bi razbil na asfaltu. Reševalci so pripravili nosila. Poklicali so moževo ženo, ker so mislili, da ga bo ta prepričala, naj vendar ne skoči, ali pa naj vsaj nedolžnega otroka pusti živeti. Žena je res prišla. Ko jo je mož zagledal, je zavpil:
»Takoj bom skočil! Ti si me prevarala z vašimi uslužbenci.«
Žena je jokala in prosila.
»To ni res, jaz ljubim tebe, kot ljubim najinega otroka! A nekdo mora delati, in če to nisi ti, sem pač jaz, saj to je vseeno …«
Moža pa niso ganile solze uboge žene. Ni ga upognil mili jok nedolžnega otroka, ki se je nenadoma zavedel smrtne nevarnosti, spomnil se je tudi, da danes niti zajtrka še ni dobil. Mož je hotel skočiti v prepad.
Tedaj pa je prišel na teraso poveljnik gasilske čete. Rekel je: »Kaj ti je, tovariš? Ali ne vidiš, da smo vsi revni? Ne uvidiš, da je življenje edina stvar, s katero zdajle moremo ravnati po lastni presoji?«
»Skočil bom …« je mrmral mož, a očitno je bilo, da je prisluhnil.
»Glej,« je rekel gasilec, »jaz opravljam svojo službo iz srca. Nobenega velikega denarja nimam od tega, pa vendar živim tako, kot je prav. Tudi sam sem včasih obupan. Ko pa se spomnim, da je moje delo in poklic in dolžnost reševati imetje in življenja pred požarom, vztrepetam. Bodi tudi ti gasilec …«
Mož je sklonil glavo in zajokal. Gasilec je stopil k njemu, ga objel in mu pomagal čez ograjo nazaj na teraso. V solzah je dejal:
»Moje srce je zajel požar. Ti, tovariš, ki si gasilec, poveljnik gasilske čete, si me tega ognja uničujočega rešil za vedno. Zdaj spet ljubim svojo ženo, mojega sinka in sebe za vedno. Vzemite me v vašo plemenito službo. Rad bi pomagal ljudem. Za to ne zahtevam nobenega denarja!«
