Potem je stal pred vrati in jemal iz žepov cigaretnico glavnik in robec in vžigalnik in potem je z baterijo svetil v torbo med fakture in dobavnice (Ključe ki jih je iskal je drugo jutro našla pod točilno mizo ena od čistilk bifeja Lev) Potem je šel nazaj po Krimski do vogala Gerbičeve se obrnil v luči ulične svetilke in se znova vrnil gor do 26 (Ključe je imela tudi žena ki je zaposlena pri Merkurju Toda žene se je vedno malo bal) Za hišo kjer je breg mu je potem uspelo splezati na streho in čez sleme dol do dimnika Tu mu je najbrž spodrsnilo ker je po malem deževalo ali pa se je zapletel v plašč Na pločniku mu je razneslo glavo in dežnik se je zapičil v trebuh (Organi javne varnosti so na kredenci našli listek s sporočilom naj si za večerjo vzame iz hladilnika okisano govedino in naj vključi bojler)
