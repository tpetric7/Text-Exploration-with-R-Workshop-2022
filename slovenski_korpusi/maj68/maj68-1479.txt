Zelo rada je reševala križanke in gledala modre konje Franza Marca in že v gimnaziji je stopila v partijsko celico Toda ko sva se potem v neki cerkvi v hribih poljubljala za oltarjem je rekla pazi vendar kje sva Tisto poletje sva tudi dosti plavala na jezeru za elektrarno in na mestnem kopališču in zelo je postala razburjena če sem ji poljubljal trebuh kjer se je že nabralo malo sala In čez trebuh so ji šla tudi kolesa potem ko se je spomladi vrgla pod vlak Ni pa mogla pozabiti tistega Italijana ki ji je pri osemnajstih vzel devištvo na zadnjem sedežu svojega Opla Po radiu je bila baje oddaja Razgledi po domači glasbeni literaturi
