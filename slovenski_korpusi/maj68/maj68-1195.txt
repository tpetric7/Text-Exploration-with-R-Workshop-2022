Gor in dol koraka. Med ostrinami, ki srečujejo njegovo glavo. Jo prekoljejo in grejo skoznjo. Moral bi jih ustaviti. Ampak usta sikajo v vrvežu, ki se je dolgo nabiral v njih, se kotil in se naskrivaj razmnoževal.
Hitro se obrne in steče s klicem, ki mu ga je v glavi skuhala opica, in ko teče, je tudi na tleh, prilepljen k bobniču zemlje, napolnjenem z glasovi oluščencev. Joj, sliši, joj, njeni lasje, razsuti po škrapljah, kdo jih bo vzdignil v svetlikanje, ki ga žari samo gola kost?
Ostrine s kovinskim smehom v razpotegnjenem trenutku. Glas človekov, tenek kot petje kobilice, v ustih naboden na osatovo bodico.
