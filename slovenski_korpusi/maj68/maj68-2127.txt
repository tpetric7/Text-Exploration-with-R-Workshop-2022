Danes sem se prekleto pošteno oddahnil. Za nami je večji del poti in vsega tistega premetavanja po morju in skakanja z avtobusi. čisto slučajno smo se pred velikim skokom domov za en dan ustavili v Barceloni, kjer smo pognali poslednje pezete. Dovolj mi je bilo vsega tistega brskanja po trgovinah s spominki in po prodajalnah z uvoženimi pijačami. Še najceneje se ga lahko napiješ na ladji in to za dinarje ali pa celo najameš kredit pri turističnemu podjetju, ki je organiziralo izlet. Vsekakor izreden posluh za potrebe potrošnika, medtem ko smo morali povsod, kjer smo se ustavili, vse plačevati z devizami in so samo gledali, kako bi nas čimbolj molzli. In ves čas je vse teklo po programu. Vstajanje. Zajtrk. Izlet v neko mesto, kjer imajo kako staro cerkev ali kako ropotijo v muzeju. Povsod je bila gneča kot da bi kaj delili zastonj. Tudi na ladji je bila povsod gneča. Za šankom, v restavraciji in v baru. Po tolikih dnevih potovanja smo že vsi poznali drug drugega kot slab denar in za vsakega si vedel, kaj počne, koliko ga je požrl pri kosilu in zvečer v baru, kaj si je privoščil na nekem izletu, kakšne spominke si je kupil, koliko deviz je pretopil med potjo in koliko kredita bo moral najeti, da bo plačal, kar je zažrl. Niso bili vsi tako srečni kot tisti od nekega podjetja, ki jim je podjetje plačalo vožnjo in še tisti zapitek povrhu. Študijsko potovanje. Tudi nekateri zasebniki so bili rekorderji, zvrtelo se ti je v glavi, toliko so ga požrli in nabrali so čedno zalogo steklenic »za darilo prijateljem«. Spoznal sem, da požirek viskija prav nič ne škodi, tako prijetno trd si po njem, da se ne čudim vsem tistim, ki so ga pospravili cele steklenice. Tudi orkester je bil v redu in celo plesal sem, dokler ni pričelo tiste barke preveč premetavati, sploh je bilo vse v redu, tudi obroki so bili kraljevski, pa ples, pa vsi tisti sprejemi v večernih oblekah, in dame v toaletah, in pričeskah, za pričetek, za sredino, zakonec potovanja, pa nastop talentov, pa maškarada, pa tista vaja iz reševanja, pa čaj ob petih, pa erkondišn. Pa ležalni stoli in vsa tista dekleta iz potovalnih agencij, bajno, bajno. Toliko finih gospodov in izobraženih gospa še svoj živ dan nisem videl in sploh je življenje na ladji nekaj krasnega, tri dni bi vam lahko govoril o tem.
Toda odločil sem se, da bom govoril o nečem drugem. Da, ustavili smo se v Barceloni, da poženemo pezete, tudi tu so nam govorili o plavem španskem nebu, o muzejih, pomešal sem že vse tiste katedrale in kralje in vojskovodje. Da, menda je bilo v Barceloni, kjer stoji ob izhodu iz luke na visokem stebru mož, ki je odkril Ameriko. Mi smo odkrivali samo tisto, kar so odkrivali drugi že pred nami in priznam, da mi je šlo to pomalem na jetra in sem bil včasih prav slabe volje. Pa tisto jamranje v avtobusih. – Ati, ali si kaj žejen. Jaz sem tako žejna. – Tudi jaz sem tako žejen. – Veš, kaj bi sedaj pila. – Veš, kaj bi jaz sedaj pil. – Jaz bi pir. – Jaz pa špricar. – Jaz bi pa šel na dva deci. – Mejduš sem žejen. – Te cerkve so vse glih. – Poiskali bomo kako oštarijo. V luki je tudi neka gondola, ki te popelje z enega konca mesta na drugega. Vse tiste ladje, in parki in ena ogromna fontana pred hišo, v kateri vise velike slike, nekatere so bile kar dobre, tam smo bili vsi zadovoljni, slike so bile preizkušene tako kot tisti kipci pred katedralo, in sto let stare slikarije na magistratu in še v neki drugi bajti čez cesto. Vsi smo se strinjali, da so tedaj, to je pred sto in več leti, znali ljudje slikati in zidati palače in cerkve in rezbari je in trdnjave. Takrat so bili res mojstri, to je jasno kot je ena in ena dve. Slike so bile velike in ostre in barve so bile lepe in povsod si razločil ali je na sliki človek ali drevo ali neka voda ali oblak ali angelček ali hudiček. Iz fontane je brizgala voda, da bi jo lahko buljil tri dni nepretrgoma, in kakšno cvetje je rastlo okoli, vse je bilo lepo obrezano in negovano kot tiste bajte v španski vasi. Rečem vam, to je umetnost, da se človek odkrije. Takrat so živeli pravi umetniki, o tem smo se vsi strinjali, tista stara gospa, ki je bila za svoja leta perfektno ohranjena in smo se spoznali pri nekem kosilu, svetovna potnica, ki je nekoč celo igrala na nekem podeželskem odru, neka druga gospa, ki je bila že na petnajstih podobnih potovanjih in so nekoč obiskali celo nek pariški muzej, potem je bilo še nekaj ljudi, ki nekaj pomenijo, trgovski potniki, ki sploh veliko potujejo in poznajo vse svetovne znamenitosti, tisti gospod, ki gre najmanj dvakrat na teden v Nemčijo, menda zastopa neke plastične vrečke, potem oni gospod, ki je plačeval vse z dolarji, lasje so ti vstali pokonci, ko si videl tisti šop, ki ga je nosil v hlačnem žepu, natakarji so se povsod metali pred njim v prah, potem so bili uradniki in veliko starih gospa, katerih možje so v življenju veliko dosegli in imajo odlične položaje v odličnih podjetjih in so zelo načitani, kaj bi še našteval, vsi se tudi odlično spoznajo na umetnost, tako na literaturo, glasbo, redno hodijo v dramo in na koncerte, spremljajo poročila po televiziji, imajo celo svoje delavnice, kjer izdelujejo razne izdelke in poznajo gostilne v bližnji in daljni okolici mesta ter celo na Hrvaškem. Tako potovanje je za njih kot pljunek v morje, lahko gredo vsak popoldan v Rim ali Pariz, za njih je celo Amerika nekaj povsem vsakdanjega, spoznajo se na viski in martini in koktejle, uživali so ob flamengu, samo škoda, da niso videli bikoborb, ker se je tedaj sezona ravno zaključila. Da, hotel sem reči, za njih je potovanje malenkost, če pomislim, koliko časa se je pripravljal tisti mož, ki stoji v Barceloni kot priliman na stebru in je trdil, da je odkril Ameriko. Ko si ogledaš njegovo barko, te kar zazebe, s tisto lupino ne bi prišel niti po Ljubljanici od Ljubljane do Vrhnike, nihče mi ne bo plezal, da je prišel s tisto barko v Ameriko. Res, da so potem nakradli zlata, da se je kar kadilo in so morda celo uravnotežili plačilno bilanco, res je bil tisti Kolumb dedec in pol, če je res šel k tako barko čez ocean in privlekel nazaj zlato, ne vem več v katerem prekletem stoletju je bilo to, pred sto ali dvesto leti, zapomnil sem si samo to, da so potem vsi pozabili delati, ko so imeli toliko zlata, da so delali iz njega celo nočne posode, in je šlo potem gospodarstvo rakovo pot in se še danes nikamor nič ne premakne. V grobu slavnega Casanove pa imajo nekega šefa, to je bil tisti dedec, ki so šle na njega babe kot muhe na med in jih je na vsak prst položil najmanj deset, pokopan je v neki cerkvi, kjer je zraven jezerce in beli labodi, je bil s hudiča, ko jih je toliko položil. Sploh smo videli veliko lepega, tako da sem že precej pozabil, toliko je bilo vsega, ampak vseeno vem, kaj je v redu in kaj je za eno figo. Da, mislil sem govoriti o enih perfektnih slikah, na katerih se vse vidi, kaj predstavljajo in so namalane z enimi perfektnimi barvami in smo bili vsi zadovoljni z njimi.
Potem pa so nekateri, ki so ves čas hoteli predstavljati nekaj posebnega, odkrili, da imajo v Barceloni tudi muzej nekega slikarja, ki se je rodil v Španiji in živi v Parizu in je bil precej časa skregan s svojim šefom, sedaj pa sta se menda nekaj pobotala in si sedaj lahko vsak ogleda njegove slike v njegovem muzeju, ki se imenuje po njem. Menda sem videl njegove slike že prej, saj veliko govore o njem in je menda že star dedec pa ima eno perfektno mlado babo, mislil sem, da bo morda ona na slikah, če so mu že postavili muzej, čeprav je bil skregan s šefom, sedaj se spomnim, imenuje se tako kot pri taroku, da pomislim, herc as ali kara as ali pik as, pa saj to ni važno, šel sem v muzej, ker so že vsi rinili tja, da, to je tisti, ki je risal neke krogce in trikotnike, kot bi se ga totalno nažrl, smo rekli morda bo pa hec, pa je tisti muzej v neki stranski ulici, ne veš ali je bife ali muzej, še prej bi me skoro povozil avto, tisti šofer je bil gotovo pod gasom, v tistem muzeju je razviden ves razvoj tistega slikarja, ki je pik as, groza, da padeš na rit, saj ne rečem, kot otrok je še znal slikati, naslikal je celo nek portret in nek šopek in neko punco in to vse v perfektnih barvah, potem je pa gotovo dobil opeko na glavo ali pa ga je povozil avto ali pa se mu je zgodilo še kaj hujšega, da, potem so prišli tisti krogci in trikotniki, morda goje tudi tam šmarnico, kjer je tisti fant doma, molčal sem, ker se na umetnost ne spoznam, toda ko so pričele jamrati vse tiste gospe z ladje in so dobile skoro božjastni napad in je bil to šele pričetek. Jaz nisem nikoli hodil po muzejih tako kot tiste gospe in tudi čital nisem veliko, kakšne stripe ali pa grem kdaj na kako fuzbal tekmo, zato se na umetnost ne spoznam, toda potem ko so tiste gospe skoro dobile božjasten napad, potem sem videl, da se ne motim in da je vsa tista malarija navadno sranje in sedaj vem, da danes ne zna nihče več pošteno risati, tiste zmazke bi pa zmogel tudi sam in zakaj so si nekateri vtepli v glavo, da morajo po vsej sili pogruntati nekaj novega, tudi če ne veš ali je tisto kit ali rit, pravim vam, čemu bi morali pogruntati nekaj novega, če so znali malati že pred sto leti in morda celo pred tisoč leti kot je dejala tista gospa, ki je bila pri piramidah in so tam gledali tudi nekatere slike, ki so še starejše. Tedaj sem spoznal, kaj je diletantizem. – Poglejte si no tole, je neka gospa poklicala svojo prijateljico in jo diskretno povlekla k sliki, ki predstavlja kot trde zgodovinarji, zadnje mojstrovine, tista gospa, je zgrožena zašepetala, saj to je vendar tisto, sprva sem mislil, da je konzerva, potem pa sem videl, da je bila samo ena luknja. Luknja ali konzerva. Saj to je umetniška razstava. In potem si lahko gledal luknje v stoterih variantah, v enem samem dnevu jih je narisal cel kup. To ni umetniška razstava in tisto ni noben slikar, ki riše luknje. Res, da tisto vsi radi gledamo, toda, prosim vas, kar je preveč, je pa le preveč. In cepci iz vsega sveta se drenjajo v tisti bajti, kot bi bila najmanj gasilska veselica ali cirkus.
To smo se potem smejali na ladji, ko smo se pogovarjali o tistih slikah, saj rečem vse drugo je bilo v redu, kar smo videli, toda rečem vam, v noben tak muzej me ne spravijo več. Prosim vas, same luknje, ali ima to sploh kdo v glavi, ali se ne ukvarjamo vsi z nečim plemenitejšim. No, ne bom flancal, samo pogrelo me je, ko je eden od tistih, ki so nas zvlekli v tisti hudičev muzej ali kako se že imenuje, ko je eden od tistih vzvišeno pripomnil, sploh je hotel biti nekaj boljšega, da je s tistimi slikami tako kot s kolumbovim jajcem. Jaz vem, da se s tem spodoben človek ne ukvarja, ne vem, kaj je mislil s tistim jajcem od onega, ki je prišel v Ameriko, morda je razstavljeno v kakem muzeju in sem ga slučajno spregledal, toda vseeno, če je prišel na tisti podrtiji, ki ji pravijo barka, čez lužo, je bil dedec in pol in je bilo z njim vse v redu, tako kot z onim, kako se mu že pravi, ki jih je toliko položil, da so ga pokopali blizu cerkve. Rečem vam, danes ne zna nihče več risati, tako kot tisti slikar, pa lahko rišem tudi jaz, posebno če tistega nihče ne zastopi. Rečem vam, še so slikarji, ki znajo risati pokrajine in sonce in cvetlice in drevesa, da lahko rečeš, to je lepo, to je hribček, to je drevo, to je sonce, vidiš kar vidiš in veš kaj gledaš. Tako je to z umetnostjo. Kaj me briga kaj je spod ali zad ali znotraj ali če nekoga prerežeš po gobcu navzdol ali počez ali če namalaš luknjo tam, kjer bi morala biti roka. Verjamem samo v tisto kar vidim in če tistega kar gledam ne poznam, potem je tisto navaden gnoj. Ne mislim broditi po nekakšnih leksikonih in si tri dni vrtati butico, da bi spoznal, kaj je tisti hotel povedati. Vem, to je kozolec, to je flaša, in tisto so joški. Vse drugo pa je navadna figa. Na tiste luknje pa spodobni ljudje ne mislijo, ker se vsi ukvarjamo samo z resnimi zadevami. Vse tiste luknje imajo po glavah samo pokvarjenci in to gotovo ni več umetnost, kadar ni več nobenih idealov. Da. Tako se reče. In upam, da bom kmalu spet prišel na kakšno barko, kjer točijo vse tiste perfektne pijače.
