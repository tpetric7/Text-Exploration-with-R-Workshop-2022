PRIZORIŠČE: Soba v mestnem stanovanju, zelo velika, vendar prazna – malo opremljena. V levem zgornjem kotu je kavč, ob desni steni, nekje v sredini, je psiha z velikim ogledalom, nekoliko višje od nje je v steni okno, v centru spredaj je srednje velika elipsasta ali okrogla miza in ob njej trije stoli. Stropa ni, prostor se izgublja v višino. V centru zadaj so vrata, nekoliko desno od njih velika slika, portret starega gospoda, lahko oficirja. V levi steni, takoj za portalom so vrata in nekoliko navzgor še okno. Na desni strani stena ne sega tik do rampe, ker je desno od opisane še manjša soba (npr. 3 x 2 m) – ta soba je lahko tudi pod večjo ali nad njo, vendar mora biti med njima prehod, ker se vsi prihodi ali odhodi, razen Čarovničinih in Dekletovega prihoda dogajajo iz ene sobe v drugo. V manjši sobi so stene oblepljene s fotografijami filmskih zvezd, reprodukcijami znanih slik velikih slikarjev in popisane z raznimi filozofskimi izreki. Oprema manjše sobe: V levem kotu zgoraj je zložena zložljiva postelja, ob steni v desnem kotu zgoraj je omara in v sredini spredaj je miza in ob njej stol, na mizi pisalni stroj in knjige. Kadar je dogajanje v večji sobi je manjša popolnoma zatemnjena in obratno. Če je manjša soba ob večji, ne sme stena med njima segati tik do rampe, tako da je gledalcem omogočeno nemoteno gledanje v prostor. Barve sten naj bodo v obeh sobah nevtralne, vendar različne; na zadnjo steno velike sobe so narisani v dveh vrstah znaki X in Y. – – – Prizorišče je lahko tudi spremenjeno, po možnosti naj bo vsaj skladno z dogajanjem.
DEJANJE
(v večji sobi)
Mož in žena sedita ob mizi. Žena plete nekaj, kar je podobno zelo širokemu šalu, ki je že izredno dolg, vsaj dva metra in pol in raje še več. Mož MEČE V ZRAK KOVANEC, ga lovi z roko, nato ga pokrije z drugo roko, obrne roki in pogleda, kaj je padlo. To ponavlja BREZ VSAKRŠNEGA VZNEMIRJANJA. Zehata … Žena nekajkrat pogleda moža, on samo dvakrat na uro. Žena nekajkrat odpre usta, da bi kaj rekla, vendar si vedno znova premisli in nadaljuje s pletenjem. To traja in traja, tako da postane že mučno in dolgočasno in se publika začne že pošteno vznemirjati, kaj je zdaj to? Nato pade možu kovanec na tla in se nekam odkotali. Mož se zazre za njim in zazeha. Potem se zagleda v ženo, ki kar naprej plete. Nekaj časa strmi v njene spretne roke in pletilke …
MOŽ: Čemu se ukvarjaš s tem?
ŽENA: Zato. (ga sploh ne pogleda)
Mož se zadovolji z odgovorom. Skomigne z rameni in trudno vstane. Stopi k oknu in se zagleda skozenj. Žena plete … Mož se vrne k mizi, sede in zavzdihne. Žena ga pogleda …
ŽENA: Pa ti?
MOŽ: Kaj jaz?
ŽENA: Mislim, kako se imaš?
MOŽ: Hvala, dobro.
ŽENA: Se zabavaš?
MOŽ: Še kar … Da, da, še kar.
ŽENA: Si ničesar ne želiš?
MOŽ: Ne da bi vedel … Si ti česa želiš?
ŽENA: Ne bi rekla … O, pač! V svojem življenju bi želela vsaj enkrat videti Groenland.
MOŽ: Res?
ŽENA: Da. Brala sem, da so na njem nekoč živeli Vikingi. Kasneje so vsi pomrli, a še prej so postali majhni in slabotni.
(Pogovor zamre. Mož ne ve kaj odgovoriti in žena se zopet zatopi v svoje pletenje, mož pa se zagleda vanjo. Izpod nevidnega stropa pa se na trapezu ali vsaj v kletki iz žice spusti čarovnica in oblebdi v zraku, kaka dva metra nad tlemi. Z meča se ji cedi kri in tudi njene roke so krvave. Ob nastopu se zlobno smeje.)
ČAROVNICA: (zloben smeh) Smrt je tako lepa stvar! (zloben smeh) … Ljudje cepajo kakor muhe … Kaj bi kuga, lakota in vojska; to so nedolžne stvari. Na svetu bi se zaredilo toliko ljudi, da bi ne bilo več prostora za vse, če bi ne bilo sovraštva, zavisti in, joj, kako to lepo zveni! Nasilja! … (zloben smeh) … IME MI JE HUDOBIJA, MOJ PRIIMEK JE SOVRAŠTVO, MOJ MEČ JE STRAH PRED SMRTJO; JAZ VSA SEM VSO ZLO, KAR GA JE … (zloben smeh) … Z mečem puščam ljudem kri. Tako postanejo prazni in mrtvi in njihove besede postanejo suhe in mrzle. Praznina je zlo, zlo sem jaz, tako sem jaz praznina … (smeh) … HRANIM SE S KRVJO … kri je tako sladka in topla. Za zajtrk pijem kri zaljubljencev, ki me razburi, da postanem bojevita; za kosilo pijem kri zrelih ljudi, težko in mirno, ki mi da moč za sistematično uničevanje; za večerjo si privoščim kri otrok, ker je lahka in nežna kakor rosa in me ne razburja med spanjem … Človeška koža je grda, umazana … Ne prenesem ljudi, ki jih zavohaš že na deset metrov … Uničila bom človeštvo, ker nekega dne enostavno ne bom več prenesla vse te umazanije in smradu, ki ga je ta vrsta prinesla na svet … Moj posel, moja ljubezen in moja dolžnost in pravica je uničevanje … (zloben smeh in izgine pod nevidni strop) …
Mož zazeha, vstane in še enkrat stopi k oknu ter se zagleda skozenj. Žena plete … Mož odpre okno in dela pred njim DIHALNE VAJE, nato zapre okno, SE nekoliko PRETEGUJE in dvakrat ali trikrat na SILO POKAŠLJA, vendar se žena ne ozre. Mož se potem zopet vrne k mizi in spregovori s SLOVESNIM GLASOM:
MOŽ: Zunaj je lepa noč, razsvetljena je od meseca.
ŽENA: Vem! Noči so ponavadi lepe in res je, da so večkrat razsvetljene od meseca.
MOŽ: Vedel sem, da veš, pa sem vseeno omenil.
ŽENA: Prav si imel. Govoriti je vsekakor treba, čeprav je vsaka beseda, ki jo izgovoriva, samo ponovitev besede, ki sva jo že velikokrat rekla.
MOŽ: Tako je … (hodi po sobi semtertja) … Nimam rad situacij in besed, ki se kar naprej ponavljajo.
ŽENA: Tudi jaz ne … Čudno! Nikoli se nič ne zgodi z nama in nama tudi ne … Pozabila bova govoriti. Veš, jaz se že dostikrat ne morem spomniti kakšne besede. Enostavno ušla mi je iz spomina, ker je nisem uporabljala … To je zato, ker se nama nikoli nič ne zgodi in tako ne potrebujem besed.
MOŽ: Le kaj bi se naj zgodilo? … Nič se ne more zgoditi – vsaj nič takega, o čem bi potem lahko govorila. Vse se je že zgodilo, vsi problemi so rešeni in na vsa vprašanja je že odgovorjeno. Vse se je zgodilo že pred našim rojstvom, sedaj pa je že vse vklenjeno v nekakšen sistem, USTALJEN TOK STVARI, KI NE DOPUŠČA nobenih POSEBNIH PRETRESOV in PRESENEČENJ.
ŽENA: In vendar bi mi bilo ljubše, če bi se kdaj kaj zgodilo … Zdi se mi, da sva konzervirana, varno spravljena, umirjena in urejena.
MOŽ: Saj je vse tako urejeno. Poskrbeli so za to. PREVLADALA JE ENA SAMA SMER IN to je prineslo mir, spokojnost in smrt herojev, z vsem tem pa seveda tudi konec dogodkov.
ŽENA: (razočarano) Tako?
MOŽ: Tako, da!
ŽENA: A tako … Kaj pa – takšni, najini, privatni dogodki; samo med nama?
MOŽ: Najini privatni dogodki? Saj res … Ja – ni jih.
ŽENA: (razočarano) Da, res jih ni. Se ti ne zdi, da bi morali biti?
MOŽ: Najbrž. Mogoče … Vendar jih ni … Ne vem zakaj … (Žena pričakujoče strmi vanj in on se razburi) … Jaz ne morem biti odgovoren za vse, kar se …, oziroma, kar se ne zgodi … Najbrž sva porabila že vse možnosti. Najbrž vsak človek nosi s seboj določeno količino možnosti za različne dogodke, ki se lahko zgodijo med njim in še nekim drugim človekom. Če se ne zgodi še kaj vmes, se te možnosti s časom izčrpajo.
ŽENA (zamišljeno): Verjetno imaš prav … No, pa nič.
Žena se zopet skloni nad svoje pletenje. Mož pobere kovanec in sede nazaj k mizi ter prične znova metati kovanec v zrak in ga loviti na roko. To traja … Nato zazvoni telefon – v sosednjem prostoru na levi strani. Mož in žena se spogledujeta, ne moreta verjeti, odkimavata in še poslušata. Telefon ne preneha zvoniti; Mož si pomane oči. Žena se pričakujoče zagleda vanj. Mož nazadnje skomigne z rameni, počasi vstane in stopi do vrat; tu se še enkrat obrne nazaj!
MOŽ: NE VERJAMEM, DA V RESNICI ZVONI, – ALI PA JE POMOTA. (Odide v sosednji prostor; nato slišimo njegov glas iz sosednje sobe): Halo! … Da, tukaj! … Kako? … Samo to? … In zakaj? … Prav! … V redu …
Mož se vrne iz sosednjega prostora, ni niti zamišljen, niti razburjen, čisto navaden, se pravi nekoliko utrujen je. Sede nazaj k mizi in ne reče ničesar. Žena se zagleda vanj in nazadnje le vpraša.
ŽENA: No, kaj je bilo? Je bil telefonski poziv namenjen nama?
MOŽ: Bil.
ŽENA: In kdo je bil? … Mislim, kdo je klical?
MOŽ: Oni!
ŽENA: Oni? … Kateri oni?
MOŽ (se razburi): Kako pa naj točno vem? Saj mi niso povedali! Nihče se mi ni predstavil po telefonu … Najbrž funkcija telefona ni v tem, da bi se ljudje preko njega eden drugemu predstavljali – čeprav ne rečem, da to ne bi bilo možno.
ŽENA: Lahko bi vprašal, kdo kliče.
MOŽ (že umirjen): Prav imaš. To bi res lahko storil. Vendar nisem … Ne vem, nisem pomislil na to. – Najbrž se mi ni zdelo pomembno. Toda zdi se mi – prepričana sva lahko, da so bili oni. Njihovi glasovi so bili – resni – umirjeni – popolnoma prepričani vase in v to, kar govorijo.
ŽENA (nergaško): Čigavi glasovi? Še vedno mi nisi povedal, na koga meri ta tvoj »oni«!
MOŽ: Pravzaprav se to ne da povedati. Nobene besede ni, ki bi jih tako v celoti sprejela vase, kakor jih sprejme beseda oni. Bili so oni – OBLAST, ONI, KI SO NOSILCI IDEJ –, ki so nas odrešili in se žrtvovali za nas … Ne da se povedati – toda oni, ki so ustvarili ideje in vsejali prave misli med ljudi in se borili … Iz njihovih glasov sem čutil, da jim je vse jasno – nemogoče jasno. Njihovi glasovi so POLNI, ne bi mogel reči mehki, ampak NAPOLNJENI … Najbrž se nikoli ne dolgočasijo, saj jim ne preostaja časa za to, ker MORAJO BITI POVSOD in vse … Da, bili so oni, ki zaobsegajo vse, kar živi, tudi naju …
Premolk! Mož stoji pred sliko starega gospoda (ev. oficirja), vendar je ne gleda umirjeno pozorno. Zdi se, da primerja popolnost njih z večjo ali manjšo popolnostjo naslikanega moža in primerjava se IZTEKA V ŠKODO NASLIKANEGA GOSPODA … Mož je ves obžarjen s popolnostjo njih, čeprav je o njej samo pripovedoval. Žena ga nekaj časa gleda, ne ve, kaj bi si mislila in nazadnje začne plesti. A kmalu se zopet domisli, preneha plesti in spregovori.
ŽENA: Ti, zakaj so sploh telefonirali?
MOŽ: Kako zakaj?
ŽENA: Kaj so hoteli od naju? So te kaj vprašali?
MOŽ: So. Vprašali so, če je to najino stanovanje. Povedal sem jim, da je.
ŽENA: Samo to?
MOŽ: Ne. Potem so mi rekli, naj bova pripravljena.
ŽENA: Pripravljena? Na kaj?
MOŽ: Ne vem … Niso mi povedali … Res je, niso mi hoteli povedati. Ko so mi to rekli, sem takoj vprašal, na kaj naj bova pripravljena. Odgovorili so mi samo, naj bova pripravljena in nič več.
ŽENA (tesnobno): To ni kar tako …
MOŽ: Ne – ni. To sem čutil že pri telefonu. Ko so mi že drugič rekli samo to, da naj bova pripravljena, še vedno nisem razumel smisla teh besed in sem, najbrž je bilo to zelo neumno, še enkrat vprašal: »ZAKAJ«? Nekdo mi je s prijaznim, potrpežljivim, vendar ne z mehkim glasom odgovoril, da skorajda preveč sprašujem, ker je pomembno samo to, da morava biti pripravljena.
ŽENA: Pri tem mora biti nekaj narobe. Najbrž si bil nervozen in si storil kaj takega, česar ne bi smel. Morda nisi bil vljuden in so oni takoj sklenili, da sploh ne bodo povedali tistega, kar so nameravali povedati.
MOŽ (razburjeno): Ne! Ne! Ne! Ne. Ne … Nič takega ni bilo. Bil sem zelo vljuden. Govoril sem normalno in razumljivo. Sama veš, da vedno pazim na svoj govor, kadar telefoniram.
ŽENA: Vem! Vendar ne morem verjeti, da so rekli samo, da naj bova pripravljena.
MOŽ: Tudi jaz težko verjamem. Toda sleherno njihovo besedo sem slišal na lastna ušesa in vem, da niso izrekli niti ene besede, ki bi kakorkoli pojasnjevala to naročilo ali ukaz, kar že pač je.
ŽENA: Vsekakor gre za nekaj POSEBNEGA, za nekaj, kar se nama najbrž še nikoli ni zgodilo.
MOŽ (zamišljeno): Eno, kar sicer ni kaj izredno posebnega, vendar zares lahko rečem, da se nama še ni zgodilo, je smrt.
ŽENA: O smrti še nikoli nisem razmišljala.
MOŽ: Tudi jaz se nisem ravno preveč ukvarjal z njo … Mogoče bi se bilo vseeno treba …
ŽENA: Smrt! … To je nekaj drugega … Nekaj popolnoma drugega. O smrti se ne da govoriti; toda najbrž bi človek – star človek, ki umira, če bi se to umiranje tik pred koncem zaustavilo, lahko največ povedal o življenju …
MOŽ: O življenju najbrž res, vendar ne tudi o smrti. Nobena domišljija ne sega tako daleč, da bi lahko človek povedal karkoli resničnega in obveznega o svojem lastnem koncu. Vemo samo to, da bomo takrat prenehali biti … Ha, smešno! Lahko si predstavljam, kako me bodo zakopali, kako bom trohnel in gnil, kako se bo moje telo napihnilo in počilo, kako bo dobilo črno ali ne vem kakšno barvo že, kako bo smrdelo … Vendar vse to sploh ne bo res. – Ničesar ne bom vedel; enostavno ne bom čutil, da smrdim. Tisto, kar se bo napihnilo sploh ne bom jaz …
ŽENA: Pustiva smrt! To pride, kadar pride. Razmišljati morava o tem, na kaj naj bova pripravljena!
MOŽ: To ni ravno lahko, če veš samo to, da moraš biti pripravljen in nič več.
ŽENA: No vidiš, ravno zato bo treba vso energijo zbrati in usmeriti v razmišljanje o tem, na kaj naj bova pripravljena.
MOŽ: Dvomim, da imava ravno dosti energije v sebi. Nikoli, predvsem v zadnjem času, nisem imel občutka, da bi naju moč in ideje kar razganjale.
ŽENA: Ti si popoln moški! Vaša najbolj nemogoča lastnost je ravno v tem, da nikoli ne uspete zbrati vseh svojih sil v eno samo smer. Vedno razglabljate o več stvareh hkrati in upoštevate nekakšne stranske momente, ki dostikrat sploh nimajo nobene zveze s tem, o čem naj bi razmišljali … Če se bova sedaj spraševala, ali imava dovolj energije za razmišljanje ali ne, potem ne bova nikoli prišla do razmišljanja o tem, na kaj morava biti pripravljena.
MOŽ (užaljeno): Prav. Razmišljajva!
Mož sede in se udobno nasloni. Sklene roke na trebuhu in začne vrteti palce. Žena ga nekaj časa gleda in čaka. V njej se počasi nabira bes. Mož začne neartikulirano brundati neko melodijo. Žena nazadnje besno in neartikulirano zakriči, vrže svoje pletenje po tleh in vstane ter začne begati po sobi semtertja. Mož jo nekaj časa nekako leno opazuje.
MOŽ: Kaj pa je?
ŽENA: Kaj pa je? … Saj res, kaj neki bi lahko bilo?! … Po ne vem kolikih mesecih nama je prvič nekdo zares telefoniral. Bili so oni, sam si rekel oni! … Ali res ne čutiš, da je to nekaj izredno pomembnega?! Sam veš, kako dolgo so naju že pustili pri miru, kako dolgo naju ni nihče nikamor povabil, kako dolgo že ni nihče ničesar zahteval od naju! Bila sva mrtva, kot da naju ni. Nobenega človeka, s katerim bi se lahko pogovarjala, nisem videla že – saj se ne spominjam več …
MOŽ: Kaj pa raznašalec mleka? Mislim, da nama je redno, vsak dan prinašal mleko.
ŽENA: Da, redno! Vsak dan sem zjutraj našla mleko na pragu. Vendar o mlekarju ne vem popolnoma nič. Še tega ne vem, če ni morda celo mlekarica.
MOŽ: Pustiva zdaj to! Pozno je že in jaz sem truden.
ŽENA (vzplamti): Egoist! Zabarikadiran si v svoji prazni osebnosti in si si všeč!
MOŽ (mirno in utrujeno): No, naj bo po tvoje. Pogovarjajva se! Za kaj sploh gre?
ŽENA: Ti sprašuješ, za kaj gre? (Se resignirano nasmeje.) Za naju gre. Poročena sva. Sama sva se odločila, da bova živela skupaj, dokler – dokler bova pač mogla.
MOŽ: No, prav. Skupaj živiva. Jaz poznam tvoje težave in ti moje. Vem, kaj te razveseli in kaj razjezi, ravno tako veš ti isto o meni.
ŽENA: Zakaj mi potem ne poveš, kaj je krivo, da ni v nama niti toliko sile, da bi žalila eden drugega, da bi se vsaj grizla med seboj, kaj šele, da bi skušala kdaj pa kdaj pripraviti kakšno veselje eden drugemu.
MOŽ: Ne verjamem, da je sploh lahko kaj krivo. Vem sicer, da je res to, kar praviš; vem tudi, da ljudje mislijo, da bi moralo biti drugače in najbolj smešno je to, da veliko ljudi misli, da živiva midva tako imenovani srečni zakon. Toda zdi se mi, da sploh ne more biti drugače kakor je; skoraj prepričan sem, da je to edina normalna možnost. Ljudje se vedno združujejo v skupnosti zaradi nekih skupnih ciljev in ti cilji, kakršnikoli že so, so posrednik, ki te ljudi obdrži skupaj. Zato, ker imajo skupne interese, mislijo, da so si blizu. Midva nimava več ničesar, po čem bi hrepenela, zato si nimava več kaj povedati.
Premor. Iz višine zloben smeh, vendar se Čarovnica ne prikaže.
