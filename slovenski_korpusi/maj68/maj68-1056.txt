je šel v bolnišnico z zelo slabimi občutki ker je vedno govoril da je to vse skupaj ena bela banda ki samo gobca in se zajebava z nedolžnimi občani posebno s tistimi ki garajo da se lahko potem oni afnajo po hodnikih zmeraj je še dodal da če bi bil on gor bi jim že pokazal
govoril je tudi da je verjel samo enemu doktorju in da je bilo to leta 42 ko so bili še vsi tovariši in da je doktorju priznal da mu je bilo vseeno težko ko je sam postreljal sedem belih s svojim šmajserjem ko jih je zalotil pri župniku na večerji žal mu je bilo da mu ni leta 44 taisti doktor nogo odrezal
slišal je da zdaj živi v švici tam je bog i batina in da ga kličejo sinjor dotore zmeraj mu je težko pri srcu in v pesti kadar sliši italijansko gobezdanje ker mu je italijanski minomet raztrgal nogo in ker se mu je hčerka lansko poletje skurbala v portorožu z makaronarji na splošno mu je ob morju zoprno od takrat ko mu je zveza borcev plačala teden bivanja v njihovem domu in ker so ga ostali zafrkavali da je postal samotar in ker mu je jože bivši politkomisar med krohotom drugih povedal da je tako ali tako z eno nogo že v grobu in pri tem vihtel lojzetovo berglo visoko po zraku
lojze se je včasih spomnil na frančko svojo ženo ki jo je povozil kamion 48. leta ko je bila dežela vznemirjena zaradi ruskih tankov in podobnih stvari
umrl je z bolečinami v prsnem košu srce je odpovedalo ob dveh zjutraj in ob štirih je že ležal umit in počesan v mali sobici na koncu hodnika bolniki pa so bili vznemirjeni zaradi kričanja da jih bo nekdo vse postrelil potem je lojze zaprl usta in se preselil k svoji frančki nogi in domobrancem in jim pokazal kaj vse je lojze spoznal in kaj zmore
