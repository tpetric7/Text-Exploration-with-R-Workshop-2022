Drug drugega – kakor je kdo na vrsti – odtrgajo, pahnejo čez prag, naj tava sam. Potem ga gledajo izza zastorov in čakajo jutra. Jezi jih njegova trmoglavost, ker se vedno znova in znova pobere. Vendar vedo, da imajo prav in zato jih vsakič prijetno zaščegeče v grlu.
Po poti parka mu je pošev navzgor prihajala nasproti; sklonjena je pod pazduho stiskala mapo in zvezke ali knjige in ob boku ji je poplesavala torbica, obešena za dolg jermen čez ramo.
»Živio!« ji je dvignil oči.
»O!« je rekla in se ustavila.
»Kako si?« je pristopil k njej.
Ni se umaknila; dihal jo je kako cvet rože zjutraj.
»Tepček,« ga je krcnila po nosu.
»Kaj imaš tu?« jo je vprašal in ji izvlekel zvezek. Prelistal ga je in ji ga vrnil.
»Francoščina?«
Pokimala je.
»Zakaj te ni na predavanja?« je začela.
»Nimam časa,« je zasopel.
»Spiš … saj vem … saj si rekel …«
Preglasno se je zasmejal, preširoko zakrožil z rokami.
»Videti te hočem,« je po premolku rekel.
»Saj se vidiva!« ga je izzivala.
»Ne.«
»Kako ne?«
»Tako.«
Molk.
»Pa kaj imaš od tega?«
»Razveseliš me.«
»Si žalosten?«
»Zdaj sem najnežneje zaslinjeni polžek pod soncem. – Blaženost!«
Nasmejala se je in s prosto, orokavičeno roko ga je kot konjička potrepljala po licu. Še zmerom sta čakala – daljave so glasneje in glasneje sitnarile.
»Popoldne pridem,« je hlastnil po pozibavajoči se deščici, ki so jo bili od obale odnašali mrzli in sivi valovi. – Pričakujoče se ji je zazrl v obraz.
»Ne vem, če bom imela čas...«
»Ne, ne – imam ga – prišla bom!« je zaklicala za njim, ki se je počasi odmikal, ki se ni ustavil in ni obrnil glave in ji torej ni dal niti uganiti, ali ga je še dohitela, ali pa je že zamudila, ker je bila ugasnila v njem in ji je zdaj tuj, kakor da se ne bi nikoli srečala, in je lahko tudi mrtev.
*
Zakasnil je več kot četrt ure; zato je moral sesti daleč stran od nje. Po uri je vzela torbico in se napotila k izhodu.
»Greš?« jo je ogovoril pri vratih, ko sta se gnetla na hodnik.
»Grem.«
»Hočeš cigareto?«
»Hvala.«
Šla je. Lahko bi stekel za njo. Moral bi. – Zavila je h garderobi po plašč. Oblečena se je prikazala in s podrsujočimi koraki, majavo kakor izkušena piratka, s torbico čez ramo krenila k steklenim vratom. Odrinila jih je.
*
V nebo štrleči bloki, izsušene žile mesta, goli trgi – komu utripljejo semaforji? Gora ne odgovori nikomur. Pa vendar za okni, za vsemi temi zavešenimi okni, za posmehljivimi črnimi krinkami žare oči; in slutiš pomežikovanje, skrivna znamenja, ki se zgrinjajo čezte, ko po asfaltu stopaš med betonom, zbada in reže te njihovo tajno dogovarjanje, pritiska te k tlom ko sekira nad glavo. Ne stečeš, ker veš, da boš izzval krohot, storiš najpametneje in na videz ravnodušno, brez naglice nadaljuješ svojo pot. In stopaš mimo hiš kakor mimo krst – spolzkih in grozljivih, ker so stisnile utrip, zaprle dih – in korakaš ob zlizanih, odrtih zidovih, ne da bi vedel za ladje in zastave, za veter in dež in sonce – in hodiš, kakor da te vleče cesta, po kateri je topotala čreda podivjanih konj in ne veš, kakor tudi brezumne živali niso, da je na koncu tema, globoka tema; ko letiš nizdol, prijetno presenečen občutiš rahlo naletavanje plasti – blagi dotiki, vseodpuščajoče šepetanje, spev pozabe in miru – razgnati te hoče nečloveška stiska, kot te ohromi iznenaden krč.
Odslej živiš za zaprtimi polknicami, v mraku. Obkrožajo te stene, kakor pregrada iz zob in opetega mesa. Na jeziku čepiš v votlini, ki ti je izrasla iz prs.
Ni se bril, da ga ne bi premagala skušnjava. Bral je in se učil; kakor da išče odrešenja pri Rimbaudu, Valeryju in Baudelairu, drugič spet pri Heineju, Goetheju in Rilkeju, potem pri Jeseninu, Majakovskem in Bloku. Wolfe, Faulkner, Proust, Dos Passos, Kafka,Dostojevski ga niso mogli potešiti. Nekega jutra je odkril Hougrona, pa je po dveh dnevih odkril svojo zmoto. Zaupal je Lewisu in mu žrtvoval dolg teden. Potem je, ogoljufan za tisto, kar je iskal, izgubil vero in zapustil beletristiko. »Česar mi ni moglo dati srce, mi bo morda dal razum,« se je bodril in je prešel na filozofe. Sokrat, Kant, Hegel in Marx ga kmalu niso več zanimali. Heidegger, Lukács, Sartre so ga samo utrudili, da se je počutil kot ožeta cunja.
Da je njegova rešitev tam na drugi strani sveta, tega ni mogel vedeti.
In tudi ko bi se v njem ne zganilo, ga poklicalo tja na drugi konec sveta, bi utrnil v sebi se ta klic. In tudi ko bi vedel, kakor se je pričelo že jasniti v njem, da je bil zgrešil pot, da tisti tam – večni tam ni bil pravi tam, da je bil nekoč zmetal darove v črno reko, misleč, da jih je položil na belo sipino, daleč stran na svoj kraj (v skrivališče, ki je skrivnost dveh levih dlani), in tudi ko bi zdaj spoznal, kakor je že drlo vanj, da se je bil izogibaje se nastavljenih mrež v resnici zapletal vanje in da je bil ves čas stopal po zvijačno predvidenih slučajnostih, bi za nič na svetu ne hotel tega samemu sebi priznati. – Srdito je teptal poganjajoče, vzpenjajoče se plamenčke. In ko je zadušil ta ogenj, je stekel na drugo stran, koder je opazil bel dim in svetle, požrešne jezičke. In potem za njegovim hrbtom; in spet na desni; in na levi; in nazaj; in naprej; in – kakor da jih nikoli ne bo mogel stlačiti, zabiti v zemljo in – kakor da se ne bo nikoli vdal, ker ne more še enkrat istih darov podariti, ker se izrečenih besed ne da ponoviti.
»Rdeča roža na drugem koncu sveta je zaman rasla,« je planilo nadenj.
»Tvoje deblo se bo posušilo, mu je dihnila.
»Si vedela za moje rjave oči?« jo je začuden vprašal.
»In ti – da moje naročje od stegen do prsi drhti po tebi?«
»Moraš biti zelo podobna mojemu tamu!«
»Sem, ampak sem drugačna od nje.«
»Kakšna?«
»Ugani!«
»Vsi moški, ki jih srrečuješ, so potem ves dan srečni od tvojega glasu in bistrine tvojih oči.«
Molk.
»Nihče pa ne ve za tvoj jok.«
»Ne jočem!«
»In vendar jočeš, kaakor se vije in hlipa zemlja, ko jo brazda lemež.«
»Zakaj me budiš? BBoliš me.«
»To so njene besedee.«
»Krut si in trgaš mee.«
»To so njene besedde.«
»Nežna bom s tebojj.«
»Tako je tudi ona rekla.«
»Čemu me ponižuješš?«
Molk.
»Rada bi vedela kaj o tebi. Povej mi!«
»Povej mi ti!«
»Ali veš, kaj sem si kot otrok želela?«
»Da bi umrla?«
»Da bi umrla.«
»Ali veš, kaj sem si kot otrok želel?«
»Da bi ubijal?«
»Da bi ubijal.«
»Zdaj pa bi hotela s teboj skozi gozdove!«
»Tega ona ni rekla.«
»Zakaj hočeš, da bi pred teboj pokleknila?«
Molk.
»Rada te imam. Zelo te imam rada.«
»To sem že tolikokrat slišal!«
»Zakaj mi ne verjameš?«
»Nimam več besed.«
»Ti jih je ona vzela?«
»Morda je bilo vse zaman.«
»To, da si hotel biti drugačen od drugih?«
»Si hotela biti drugačna od drugih?«
»Hočem biti.«
»Še zmeraj hočeš biti?«
»Še zmeraj. Nikoli ne bom nehala biti.«
»Tudi če bi morala zato vse življenje ostati sama?«
»Tudi.«
»Tega ona ni mogla.«
»Veliko zahtevaš!«
»Kar dajem, hočeš nazaj.«
»Egoist si.«
»To mi je tudi ona očitala.«
»Je ne moreš pozabiti? – Čemu mu mučiš?«
»Kaj ne veš, da je vse zastonj?«
»Ni. Nočem, da bi bilo.«
»Poizkušal sem že.«
»Ni bila zate. Bila sta drug mimo drugega.«
»Morda imaš prav.«
»No vidiš!«
»Toda –«
»Kaj toda?«
»Toda vseeno je vse zastonj.«
»Nekaj drugega si hotel reči.«
»Toda – samo enkrat se rodiš.«
»Pa vseeno poizkusi! – Morda ne bi mogel imeti rad?«
»Kako naj se v drugo rodim?«
»Bojiš se! Umikaš se. – Kaj misliš, da meni ni težko?«
»Zmeraj je težko dati in je hudo vzeti. Ampak ni to.«
»Kaj pa je?«
»Da ne moreš več dati in da potem tudi vzeti ne moreš več.«
*
Videval jo je v mestu: v samopostrežni restavraciji, v Petru, na cesti. Vsakič se je vprašujoče zagledala vanj. Ko je stoje pri pultu uničeval sendviče, je šla mimo njega in je postala za njegovim hrbtom, da izbere eno izmed razstavljenih jedi za steklom, S hrbti sta si dobrikala; čakala je – moral bi nekaj storiti. – V sami suknji je tekel skoz lokal – kakor bi si čez vse mize podala roke, sta trčila z obrazom v obraz. – Pri okencu trafike je čakal, da pride na vrsto. Prišla je in čakala ob njem. Ljubila sta se z boki, ki niso več hoteli narazen, in njeni plavi, na ramena usuti lasje so ga z dihom vetra poljubovali na lice. –
Bila je – izmed sto in sto obrazov obraz. Ni vedel za njena pota, kakor tudi ona ni mogla vedeti za njegova. Niti tega ni vedel, ali jo bo še kdaj srečal. In potem ne, kje ga bo iznenada presunila. Za vsem tem je tičala draž, vzburjenje jutra in razočaranje večera. Želel si je, da bi potopila svoj glas v njegovo morje, da bi razbila zrcalo, ki sta ga drug drugemu držala, in bi si potem stala nasproti sicer tuja in zadržana, vendar resnična kakor ljubimca, kadar sama v sobi odvržeta obleko. Zabaval se je z ugibanjem, kaj tiči za njenim ravnim čelom, kaj so nosile njene roke iz renesanse, ali je koga ljubilo njeno vlačugarsko telo. Klical si je njen obraz v spomin in vzbočena usta in jabolčni zavitek nosu in njene oči – plamenice, vržene v temo. Morda je bila spolzka koža kriva, da je ni mogel pozabiti. Koža, po kateri ti drsi telo ko po ledu, napeta, sveža koža, tako nedosegljiva kakor srna na jasi, ki jo zreš iz grmovja, surova, kakor da bi jo nenehno oblivala kurja polt. In kar ga je stikalo k njej, morda silneje od krutosti (naslade srda), ki jo je s svojo obliko viharila v njem, je bila njegova popolna nemoč pojasniti si njen izvor in rod. Lahko bi bila revše iz ljudstva, ki hoče veljati za prvo damo mesta – nekoč je videl, kako ji je majhen pobalin zelo realistično plačal večerjo – lahko ekstravagantna cipa, lahko gimnazijka, študentka, v službi strojepiska ali pa nič drugega kot blazirana huliganka. Ko bi zvedel resnico, bi mu bilo vseeno, kakšna je – toda tako, ko pravzaprav ni bila nič, je bila kakor žleb na pročelju stavbe. Z velikim tveganjem – morda za ceno življenja ti šele dovoli pristop. In ta mik je šinil skozenj – krik ostrog, po bliskovito zadrtih v ranljive dimlje.
Bodeča žica je razgrajala v njem, kakor regljajo žabe.
*
Zgodilo se je čisto drugače, kot si je predstavljal (kakor vedno). Na plesu na gimnaziji, kamor se je bil namenil iz čudnih otožno-nostalgičnih nagibov, sta se znašla drug pred drugim in potem drug v drugem. Odtistihmal sta bežala drug pred drugim.
Na puhli zabavi, prestreljeni s strogim očesom stare gospe, pohabljeni od nič kolikokrat pretrganih pogovorov in moreče tišine in umazani od dostojnosti, je preživel večer. Živalce so razsajale v njem in mu niso privoščile počitka in bil je truden in je hotel spati. Proti polnoči ga je povilo k svojim prsim dekle, ki mu ni vedel imena. Niti tega ni več vedel, kaj je ves čas hotel. In še sanjalo se mu ni, kako dober zakonski mož bo, ki bo »kupil dvoje otročičkov – punčko in fantka«.
Konec
