RAZPOKA / RAZTROSITEV / ISTO
»nei wai (wong lai« »((tiao)) t'ong« »k'i«
Svet je kroženje, ki se že neskončno pogosto ponavlja in ki svojo igro igra v neskončnost. F. Nietzsche, Der Wille zur Macht
Igra nima cilja, v katerem se dovrši, ampak se obnavlja v neprestanem ponavljanju. H. G. Gadamer, Wahrheit und Methode
Predstavitev torej nima konca. Toda mislimo lahko zaporo tega, kar nima konca. Zapora je krožna meja, znotraj katere se nedoločno ponavlja ponovitev razlike. Se pravi njen prostor igre. To gibanje je gibanje sveta kot igra. Ta igra je krutost kot enotnost nujnosti in slučaja. Misliti zaporo predstavitve pomeni torej misliti kruto silo smrti in igre. J. Derrida, L'écriture et la différence
Divje gosi skovikajo v valujoča obličja topega gozda Sprijeta stoječa voda se vrašča v mastno površino zvotlenega ločja V jermenje zarasle močvirske gladine se zlivajo tropi ptic
Ploske ptice ždijo v ogradi jeguljastega prostora V risu brezvetrja V stikališču zamehurjenih sledi ždi krdelo zleknjenih hrtov Zamehurjeno znamenje brezvetrja
Obrasle žile Zakrnelega gožjega legla so nabrekle v tilnik otrdelega ribjega mehurja V otekle nosnice skrčenih poteptanih kač
Iztisnjena valujoča čreda je zalepljena v vrat zabuhlih kač V smolnato čelo rakastega grebena V zavetju razkopanih pasti koti izvir kužnega zraka
Skrčena obličja zakrnelega kačjega legla so zvita v členovito sled izstruženega močvirskega temena Zarita so v skorjo razkopanega brega V sluznico razlite ptičje goličave V sipki drob valujočih gosenic
Rakasto bodalo spraskanega kačjega grla je zažeto V teme ščitastih Gožev Rebrasti izvir Členovite ptičje črede klije v iztaknjene odtise grčastih kačjih jezikov
Mehke spačene živali prebijajo gladino spolzkega peščenega protja V kratkih zlepljenih sunkih se odrivajo v brazde oteklega zraka
Nasilni glasovi trzajo v pretakanje razluščenih senc Slepo udarjajo v sledi zabuhlih zbeganih kuščarjev
Spolzki plaz stisnjenih gožev vstopa v breg izlitih semen Izprožene sledi ptičje črede so zajete v mreže staljene prsti
Smrtni udarec zlakotnjenih ptic
Okleščeni tropi topih živali dušijo vrtinec gluhih močvirskih gožev V pretoku sprijetih gožjih sledi goltajo členovito ribjo sluz
Zastale jegulje so vtisnjene v izbičani rob ploske zdrizaste naplavine Vrezane so v oklep bičevnate pasti
Plašljivi Močvirski Hrti so se zagrizli v rob izbičanih debel V vrtinec gluhih lepljivih sledi
Uskočene smolnate ptice ždijo v temenu izdolbene pečine Nemo oponašajo Stisnjene kopaste krike vzvalovanih ptičjih jat Skrčene so v trepet bičevnatega trsja V vrat raztelešene vabe
Leglo zabuhlih rakovic odteka v slano grlo zastrupljene polžaste pasti Skameneli glinasti golobi se zlivajo v izboklo protje ploščatega drevja V steklaste sledi predrtih močvirskih ploskev Poteptane sledi vreščečih gožev
Splašene rakovice kotijo v zatilju breztelesnega prostora Zarisane so v krog razmesarjenih poti Razliti greben črnikastih šakalov
V zastrupljeni pasti ptičjega mehurja ždi zabuhla rakovica smrti Skozi želo kačjega grebena polzi v oklep prelepljenega časa V ploskovita rezila nabreklega molka Okuženo rezilo zgnetenega ptičjega prostora
Krivina uhojenih kačjih sledi Zarezana v trebuh prevotljenega črnikastega gozda V zanko zoženega močvirskega prostora V grčasto past molka
Brezno smrti v jeguljastem strženu kačjega žela
Grčava usedlina oteklih kačjih sledi
Jalovi zamehurjeni kuščarji levijo privid smrti V zatilju grčastega prostora strojijo brezdanji izvir časa
Razluščena otrdela koža smrti se lepi v razpoke molka V uhojenih poteh suše kotijo jegulje strahu
Strupene osti jeguljastega prostora
Brezdno spraskanih glasov Odmev polžastih sledi Odtisi kačjega jezika
