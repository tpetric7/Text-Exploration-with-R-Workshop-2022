I
Ko sem bil deček, je v Jugoslaviji besnela lakota. Kruh, veste, se ni kar tako valjal po štacunah.
Prva leta po vojni je bilo bolje. Oče je bil državni fotoreporter. Za te čase mi je sestra povedala, da je v shrambi nekoč visela ogrska salama.
No, potem ko sem se pa jaz rodil, je bila ideološka zabloda in državo je jemal hudič. Cvetela je črna borza.
Kruh smo nosili v peko.
II
Zjutraj je mati zamesila in dala sivorumeno štruco testa v dolgo pleteno slamnato košarico.
Potem je naredila z mezincem v štruco nekaj plitvih lukenj.
Jaz pa sem s s prtičem prekrito košarico v naročju stekel v malo stožensko parno pekarno.
Tam je bila velika blond ženska z bradavicami po licih in s sračjim glasom.
Še danes jo kdaj srečam.
III
Na kruh je nalepila listek s številko, roza ali rumen, kupon pa je dala meni, da se je potem vedelo, katera štruca je naša.
Pred prazniki je mati naredila blebec.
Tega ni naluknjala z mezincem, marveč ga je trikrat plitvo zarezala z nožem.
Nekoč je k nam prišla koščena žena s črnim mufom. Rekla je: »Ja, gospa, ja, tam nekje okrog božiča.«
IV
Dišala je po potici.
Rekla je: »Kaj so pa tistale vratca.«
In bilo je, kot da bi vsi skupaj čepeli v kurniku.
Jugoslavija pa je stopila na pot polno zmag in glorije. Danes si lahko vsakdo kupi kruha, kolikor ga le more tovoriti.
