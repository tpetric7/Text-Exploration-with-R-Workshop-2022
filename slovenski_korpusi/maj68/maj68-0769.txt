I
Kamen ruje zemljo in čas jo ne poseje
naselitev me krči in izganja sleherna ped dežele je nižje od iskre svetle izpod kladiva ki bije v preostanku zamolčanih smrti v vsakem dihu
v vsakem hipu prah naseda svoji osmrtitvi kakor tudi jutru v gluhih školjkah in globinah ob sotočju rodnega nagiba ki se ne povrne znova k uporu in zastavam
zakaj veter dolbe skozi brstje svita a svetloba se jalavo razide v prirastku dneva
in pot ponikne v bližini ognja sežgane sohe začetka kakor konca spregledanih uslišanih v neveri pred bojem
zakaj veter veje v vsaki žetvi pomnožene veje odpirajo oči odpirajo usta v gladu in žeji ko presahne veter v deblu in zemlja naplavi korenine v goltu zelenega boga
II
V jutrovih krajih potihneš se odločiš klecneš ne obstaneš pred bitko vstaneš na kraju zavesti zavedajoč se krvi ki te oblega iz odprtih oken in vrat
zakaj besi besom zastavijo barve in tudi čas –
neizprosno možnost poti za ozidjem
