Pač se vračam k Velikemu tekstu. Ali ta tekst je strašen. Ne znam ga prijeti, dasi je ves čas tu v meni in okrog mene. Včasih se mi posmehuje, prijeti se pa noče dati. Kajti samo da se ga enkrat dotaknem, tedaj je konec, tedaj je moj. Veseli me (kako prav ima K.!), da sem pometel spod nog vso nesnago od prej in od zdaj. Pasje grobo sem se moral obnašati, pa je šlo. Škode nimam prav niti majhne. Zdaj vse bolj čutim, kako sem posebna zverina: Veliki tekst pa je tu okoli mene, jaz pa sem zdrav in spočit, dela voljan. Danes utegnem pričeti. Potem bom shujšal za 10 kg in svet se mi morda zazdi velik in sončen in surov in temačen in prijazen …, samo ne biti stožen! Če trezno premislim, saj dela ni več kot za mesec, dva, največ tri. Vse je že tako zbito, da mi je le jemati s kupa in preložiti nanovo v kup. Pošasten je ta Veliki tekst: spopasti se z Velikim tekstom je … saj mi zmanjka misel, nimam kondicije. Včasih trepetam. Veliki tekst pa se me kdaj malo oplazi, da kar otrpnem, kar zablaznim; potem me po vse noči trese od histeričnega zdušja, ki ga nosi in trosi okoli mene Veliki tekst. Včasi me Veliki tekst dobi tako celovito v oblast, da se enostavno ne zavedam več ne svojega položaja, ne mojega pomena v tem položaju: in tedaj sem ploščnata senčna lutka: Veliki tekst mi pravi: »Pij!« in jaz pijem šnops. Ali pa pravi: »Hajdi, zlezi skoz okno na dvajset centimetrov široki robnik in tam ekvilibriraj in se igraj z življenjem!« in jaz zlezem skoz okno nad prepad, stanovalci sosednjega bloka pa se tedaj posmehujejo ne le meni, temveč mojih sorodnikom, da s tem Veliki tekst mojim sorodnikom zbija ugled, ceno in veljavo. Pa le celo take čase za kak izjemno drobcen trenutek dobim oblast nad Njim: to pa povzroči siloviti kratek stik, ki mi tako nekaj razsvetli, jarko in belo, da mi je v tem izjemno drobcenem trenutku naenkrat jasno, da je vse to (hiša, človek, trava, cesta, hribi, drobci znanja) čisto drugačno, da skratka vse skup sploh ni tako, kot sem gledal in videl že kar pomnim, da ne le jaz, vsa Civilizacija živi v globoki zmoti glede ampak že vseh najdrobcenejših nepomembnosti. Kot da mi v tem hipu kratkega stika uspe pogledati v prostor, ki kot ta prostor živi svoj lastni čas isti čas v tule. In da je oni čas toliko pameten, da za našega ve, naš pa je preklet in ve le za samega se. To so trenutki, ko me pusti na cedilu še poslednja sled Zdravega razuma, kolikor ga sploh ostane v meni, kadar sem ploščnata senčna lutka. Kajti če je v meni drugače kaj Zdravega razuma, me ta na koncu vedno prepriča, da sem vendar le naivna para v svojem omejenem fizičnem telesu – ko pa izgine ta poslednja sled Zdravega razuma, sem popolnoma suveren, vem vse, drobim skalo z očesom. Bržkone je to Veliki tekst – da zadostuje celo tistih borih nekaj deset tisočev jezičnih gesel (ali več, ali manj), ki jih imam v lasti za nošenje na papir. Da končnost ne zapira sveta, temveč ga odpira, odpira ga vedno in še in spet proti noter.
