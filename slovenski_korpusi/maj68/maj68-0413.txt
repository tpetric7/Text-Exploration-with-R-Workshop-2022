Nekatere čustvene akcije, ki smo jih sposobni le v majhni meri, v šibkem razburjenju, ki niti ni posebno čutno, nas še vedno vodijo v različne oblike dogajanja. Bilo je potrebno poimenovati te strukture, dati jim možnost ponovne komunikacije. Eno je posredovanje mogočega, nikoli definirajočega, večno zaobseženega v svoji svojini. Tu morda premika položaj enosti drobna uganka. Vendar, ko bi jo ugledali v njeni njenosti, bi se skrila. Ker nam je dana kot uganka, se umakne iz našega vidnega polja v prostorno prostornost.
Res pa je, da so vse čutne akcije že vnaprej kompromitirane. To, kar se dogaja s čutnostjo, je, gledano z njene strani, izdaja v uporabi. A tako je marsikaj urejeno. Na primer nihanje na robu pomenskosti. To, kar ne more, ker ni namen, ker ni mogoče, ker ni v dopovedljivosti.
Verjetno lahko slutimo presežke zavesti v zelo zanimivih oblikah. Kot razrušimo bodisi načrtno ali pa naključno tradicionalno zgradbo razgledovanja, nam ostane nova plast v tej navpični zgradbi. Njeno širjenje bi lahko zaustavili, če bi se namensko postavili na stališče zaupanja. To, kar je novo, še nepoimenovano, kar je zaprto v zaprtosti, lepo v leposti, kar je torej izven danih tipov poimenovanja, se imenuje z neustreznim sporočilom dogajanja v toku tradicionalnega gledanja. Tako kot, vzemimo, rdeča barva na klobuku.
Včasih govori glas takole:
Vzemimo na primer, da bi se nam iz bivanja nekaj iztrgalo in bi to opazili. In bi nam bilo žal, ker ne bi mogli stvari, ki nam je ušla znova uporabiti. Ali bi si mogli zamisliti nadaljevanje brez točke, v kateri smo bili davno nekoč vsi zbrani? In če bi nam bilo to mogoče, ali bi si tega znova želeli?
Kar je o njem, je samo to, da govori govornost svojega govora. To ni vprašanje, ki je bilo že pred tem, ki je bilo že reševano, niti v isti obliki zastavljeno. Eno je bila igra, drugo je bila nuja. Tu je nujnost zavedljivost. Namesto tega se poraja prividna situacija, ki je že bila. A temu se pravi vse drugače. Posnemanje je prividnost iste situacije. A novi tip ustreznosti je drugačen.
Ali pa takole:
Kaj je bil Peter Pavlu, če je bil Pavlov oče Petru sin?
Ena ponujajočih se stvari je stvarnost, neposredna danost, obstojnost. Obstojnost ima več dobrih lastnosti, ki se tičejo njene potrjenosti, spretnosti, obdelave, načina prijemanja polaganja, prepletanja, zaklinjanja, preizkuševanja, koaguliranja, nagnjenosti, obsekanosti, pitnosti, kipenja, limanja, lokavosti, podobnosti, poimenskosti. Z razliko od obstojnosti je neposredno dano, dano po svoji neposrednosti in ponujenosti v danosti. Gre za to, da se razširja; radius vpliva ni v vplivu, ampak v možnosti, da se vplivnost konča, da se zdi po končnosti. Tip nenaučenega vplivanja je v lastni vplivnosti tako naučen, da ga ni mogoče znova uravnavati. Nujno je, da se odloči od svoje posebnosti. Izbere se stvarnost, ki pa sledi potrjenosti, spretnosti, obdelavi, načinu prijemanja, polaganju itd. Obstojnost do stvarnosti je v istosti obeh. Za podobna vprašanja gre tudi ob problemu.
Reducirati pojavnost v sebe, izogniti se pojmnosti. Vse te po videzu izražajoče se forme imajo neko slabost, v kateri je zakopano marsikatero dejanje splošnega pomena. Posamezne točke v ravni ploskvi segajo v prostor po vrstnem redu, ki je določen po tradiciji. Vidi se, kako se dviga stopnjevanost takšnega učinkovanja. Položaj svetlobe srši v ostrini piramidalnega vrha. Ko pa se zagledanost konča, ko se obrne v zorni kot temeljnika, ni več imena. Temeljno postane zgrešeno. Tip obstajanja ni v resnici, ni v neresnici, niti ni v.
Obzor se svetlika v zorenju. Ta položaj je formula. Funkcionalnost te formule so znamenja, ki uvajajo nov položaj ali vizualizacije, ali pa rekonstrukcije po gradivu, ki ga nudi tak tip umevanja. Obe poti sta poteka pripravljenosti. Neke vrste izogibanje v tropu mogočih verjetnosti. Seveda je potem v sočasnem dogajanju onemogočeno drugo poslovanje. Način, ki se utrja je kompromisne narave. Daje se v definicijah, ki niso presegle vizualizacije svoje historične, tradiciji podvržene strukture. A ta nova plast, ki postaja kompromisna faza, je zatrta z akcijami, ki so v vsakem primeru nesmisel. Zakaj tolikšne poniglavosti si ne more dovoliti zrenje v obzoru. Če bi se utegnilo kaj takega zgoditi, bi bilo videti zmedno, a ne v vizualizaciji novega učinka, temveč v neizraznosti in neizgovornosti tega pomena.
Če se stališče istosti pregleda s stopnje njegove pojavnosti, potem je narejena podobnost temu stališču. Zelo spretno, tako da se vrline, ki so bila zaradi uporabnosti besedenja izvršene v istosti, skoraj pokrivajo s poimenovanimi. Ali vseeno se zdi, da je celotna možnost takega postopka v sebi narekovana, da se tudi dostop k istosti vrši po nalogah taktičnih formacij določenega trenutka uma. Naj je verjeti tem delilom ali ne, stopavice v prestop k notrini je poučljiva. To možnost ji ohranja uporabljivost. Obenem pa je položaj v dvojnosti nagnjen na stran poimenovanosti. Ta stopnja spretne prilagoditve je posoja izvršene oblike. Ko je v izvajanju, je umljenje le-te na strani dvoličnosti zunanjega zrenja. Ko se odpravi možnost zunanjosti, je še vedno rečeno v strani poimenovanosti. Res pa je, da se tudi dvojnost podvoji. To pa samo takrat, če je omogočena natančna mera. Mero določuje tip naravnega razlikovanja. V sebi se seveda ne kaže kot naravnost, ampak kot preseljenost naravnosti. Skriva se torej za tavtološko nujo.
Postopek, ki po navadi ohranja celotnost razmerja med imenom in pomenom, narekuje nerazložljiva nujnost. Seveda se ohranjajo tipi izjavljanja še dalje, toda ali se znova utrjuje princip, ki izvrže stopnjo poimenovanosti iz sebe?
Kaj je v pri-vidnem, da se takšno razkrušeno pojavljanje ne more obvladati. Načelne možnosti so v vstopanju. V tem primeru so možne samo radikalne prekinitve, prestopi, popolnitve. V kolikor se sploh še ohranja izjava prostornost. V zaseženem ne more biti pozicija o prostoru izven enosti te akcije. V zaseženem ni prostorskega na način izumljanja. Zajemanje zasega pot do zaseženega v brez-prostorju. Tak tip analize izgineva zaradi neustrezne semantične obdelave. Je torej neustrezen način umljenja po nareku. Ker participira analiza samo v razmerjih, ki jih dopušča poseben način izjavljanja, ne more takšno videvanje zaseči svoje analiznosti. Poseganje v prostor pomeni uvidevanje položaja analize v njeni brez-umljeni poziciji.
Vizija se premakne v novo področje, ki je ne zaobjame več. Obstojnost se giblje v svoji obstojnosti, ki ni več nekaj prostornega. Dogajanje zajema svojo dogajalivost, ki mede svoje razsežnosti s polnostjo. Moralno je uvedeno v novo igro, ki je zares v svoji resnosti. Ko se s temi oblikami izjavlja prebija v novo strukturo, se znova obrne ista pot v definiciji obseženega. Ni več materiala. Ni predvidljivo.
Ni izvedljivo v novem zapomnjenju. Popolna zloraba je v obseženem misliti na način zlorabe. Vse kaže, da je bit pograbljena na zanimiv način.
