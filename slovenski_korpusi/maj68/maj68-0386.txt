ZASPANI SLOVENCI ‒ Pravijo in očitajo nam, da smo Slovenci zelo priden narod, toda kar se tiče radijskih poslušalcev in radijskih delavcev so Beograjčani pred nami. Začno že ob štirih zjutraj, ko ljubljanske kukavice še vedno trdno spe.
LEPE PERSPEKTIVE ‒ Zdaj, ko je položaj in pomen našega prometa pretresen na najvišjem nivoju, mislimo, da bo takole: svetovni prvaki 1966 ‒ Jugoslovani, zlata medalja v Mehiki ‒ Jugoslaviji, itd. Če pa ne bo tako, bodo vsi, ki bodo krivi za morebitne nadaljnje neuspehe kruto denarno kaznovani z odtegljajem v višini povprečnega mesečnega dohodka povprečnega Jugoslovana z »zlatimi rokami«.
PELE-MELE V LJUDSKI KNJIGI ‒ V koledarju Prešernove družbe so ob dnevih nanizani recepti za kuharje, fičkoiste, napredne kmetiče in častilce spomina velikih mož delavskega gibanja, literature in znanosti. Tako lepo se prepletajo recepti drug za drugim, da sta se zapletli še podobi Engelsa in Marxa.
MILIČNIKI, NA POMOČ! ‒ Univerzitetni odbor prosi pristojne postaje Ljudske milice, da zgrabi vse razgrajače, pevce, pivce iz študentskih vrst in druge kalilce miru in jih pridrži toliko časa, da se jih bo nabralo nekako 300. Potem bi se jim pridružili še mi in tako bi lahko v redu izvedli letno skupščino.
VSAK PO SVOJE ‒ Po končanem kongresu so mlajši delegati v avli Doma sindikatov zaplesali kolo. Med njimi smo opazili le malo starejših tovarišev. Podobno tudi mlajši niso preveč silili med starejše diskutante v dvorani.
