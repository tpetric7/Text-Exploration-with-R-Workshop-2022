Smrekova vejica si je iskala pot v levo pest z pomočjo desne in ko se je prikazala na dnu, se je lahko ugotovilo, da ni bila odrezana, ampak odlomljena, kajti konci lupine niso bili enako veliki in niso gladili kože.
Asfaltirane poti, ki so vodile k avtobusni postaji, so mu prašile čevlje. Nenadoma sta ga v teku prehiteli ženski in nič čudnega bi ne bilo, če ne bi nasproti, na drugi strani poti, teklo tudi nekaj žensk. Med njimi je spoznal eno, ki jo je večkrat videl sedeti v Emoni, v družbi soboslikarjev pod Vidmarjevo sliko (oprostite, pod Titovo), zdaj pa je videl kako teče. Nerodno je začel mencati z nogami.
Smrekovo vejico je močneje stisnil. Včasih je bil zelo skromen, želel si je samo kanal.
Pred njim se je pojavila, kot vsak četrtek ob isti uri, velika stolpnica. Čutil je, kako se je nekje odpiralo okno in spuščalo v sobo mrzel zrak. Čutil pa je tudi puškino cev, ki ga je iskala. Ozko je počilo, nekajkrat, toda on se ni ustrašil toliko časa, dokler ni ugotovil, da je bilo nekajkrat večkrat kot prejšne četrtke. Solze so mu meglile srce in odpihal jih je šele njegov oče, ko mu je povedal, da je bila samo zračna puška, ker so v partizanih streljali s pravimi.
