Tatjani
Romea se je vedno malo sramovala ker je bil postrižen kot košarkarji in ker je tudi na obrazu kazal da stanuje za plinarno Samo zvečer v parku ali v kinu v zadnji vrsti mu je dovolila da ji je odpenjal plašč pozimi in poleti bluzo Takrat pa ko ji je umrla mama takrat sta ves dan preživela v travi ob zavoju reke Ves dan mu je kuštrala lase in čistila prhljaj Mama je imela raka na želodcu in potem v kosteh in ko je gledala rentgenske slike so mamine kosti bile kot sito V Trstu je dobila neke švicarske tablete drage in rdečkaste kot jantar Te so čez pomlad ustavile razkroj poleti pa si je iz njih napravila ogrlico Drugače je najraje stala ob visokih mizicah v foyerju in pila juice in govorila z režiserji in z drugimi ljudmi iz gledališkega življenja Potem je zvedela kako so Romeu dokončno popustili živci Zvedela je da se je napil pelinkovca in da je pokozlal miličnika kot bi nikdar ne slišal za Descartesa in racionalizem Potem je čez Oostende šla v Anglijo Videla je Tower in Big Ben in Severno morje in bila je v lokalih na Coventry Streetu in v lokalih kamor je zahajal Oscar Wilde Vrnila se je z londonskim naglasom in potem je kmalu šla h ginekologu Zdaj pa je v recepciji hotela Krim in dela v dveh izmenah Pred nočno je navadno cel popoldan na sprehodu z malim Jackom ki ima oči in polt kot pravi severnjak Slišala je da je Romeo končal metalurgijo in da bo marca šel k vojakom
