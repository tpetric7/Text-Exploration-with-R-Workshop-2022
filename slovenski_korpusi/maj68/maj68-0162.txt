Noč se počasi slači in oči vajene nepreglednosti bivanja vse bolj ugašajo ne gledam več a vse bolj vidim pornografijo nakopičene luči in mrhovinarji občudujemo svoje popke namesto da bi požrli danes kaj šele včeraj in dneve pred njim ki že zaudarjajo kupujte stare zavržene ure kupujte budilke ki ne budijo več čuječe jutranje straže na križiščih prebujanja čas sedanji in čas prihodnji si omogočite po globoko znižani ceni staro skoraj nerabno sonce obesite na steno v okras lahko pa mu podtaknete žarnico in bo čisto dostojna luč dan in noč tekmujeta v slačenju gola resnica in golo dejstvo tu je še gol zid in gola revščina prvemu sledi drugo in ni nujno da bi bilo tretje več in četrto s prvim in drugim vred in sploh ni nujno da je čas zvezde ne bodite sramežljive vendar ljubite se in množite se če vam paše zgledujte se po meni toliko blata sem že pustil za sabo vsak dan znova se izkopavam iz njega nekoliko manj se ukvarjam z zobmi da ne omenjam nog kajti glavno je pa le kravata in čisti čevlji in rob na hlačah in snemanje klobuka po nepisanem soc-bon-tonu tovariš urednik pišite mi kaj mislijo o tem Kitajci ali Hotentoti jutri utegne biti važno da ne naraste zid da ne zrastejo zidovi previsoko tako kakor narašča mrhovina preteklosti in bi zemlja zgubila še to razmajano ravnovesje nujno mi pišite vaš prizadevni amater humanist dan se slači v noč pozdravljeni oglasili se bomo spet jutri ob istem času
