Profil samote, raster na obrazu, zasoplo ovohavanje vetrov. V menzuri dneva, v ribjeokem mrazu žvenkljanje krhkih jutranjih glasov.
Z molkom šrafirana pomenska polja in tiho očrtavanje s pogledi. Čas zbranosti in diamantna volja do živega izbrušena v besedi.
V masivu zraka bliskavica let, na vekah teža: v tenjah se preceja skozi trepalnice voščen sijaj.
V zamrznjeni tišini gola veja in glagoli kot odcvetelo listje v šuštečem kantikumu vseh besed.
