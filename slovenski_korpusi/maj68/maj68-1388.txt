v pragozdu smo sitar z modro steklenino zarotili, besede ljubko zlagali v čarovniške napoje, z naboji smelosti plašili plesalce kačjega plesa, nismo se ozirali proti vrhovom žil, prepade smo spravili v filatelistične albume; zavest vesolja se je pokazala v kapljici vode, in kri, kri se ji je pokoravala: sveče so nam postale zvok harfe, skrite harpije so postale prelati, muziciranje je povzročilo deževje, dve dobi sta se zamenjali – vodnarjevo vnebovzetje, sobane celic so se spremenile v vrč cerkve – radodarnost rib.
hvaležnost se kotali: to je zajtrk preprelic, hvaležnih koptov, urarjev hemoglobina, suha trava se obrača v dim, diamantno hrbtenico, ni več letina spozabe, ni več spomin latentnega stanja: embrionalno dihanje se razlega in kočija, v kateri se vozi kromanjonec, se dvigne, postane oltar.
vhod v podzemlje označujejo bobni, letališče je ponarejeno v škornje: nasmehnejo se v zoro, maščevanje preoblikujejo v sanje; senca dneva pomoči jezik, z gorovji obkroži mojo meglenico; nakodrali smo potok, mu odvzeli voljo do spomina, v njem je bil om, skriti služabnik psihologije: ne stoj, ne stoj tako poševno, saj se boš prekucnil, razlil mleko, napovedal visoki zračni pritisk: : ne v te sobane: to niso tebe, niso angel oznanjenja, niso bitke lokostrelcev in njihov dež počasnih hipodromov; svetišče se ti skrije, zavito je v prevleko sanj – električna violina se spremeni v znak fizike: šarenica se zoži, napove položaj fakirjev: armenci se goloroki spravijo nad gobana, bali so zlije z jajcem, pobije otroka – sladkega otroka zvezd.
tako se ne bi smel prerekati, tako ne bi smel začrtati trase tega vesoljskega romanja: v zgodbi o nastanku sveta ni resnice, njeno rednico smo skrili v vodnjak, vrt se je obrnil, grad na petelinji nogi zavriskal: šele to, šele to je izročilo biblije, šele to je martra zgodovine: celična mimikrija je pajkova mreža, ribogojnica ne ustreza pogojem krišne, svetli eliksir se s sekiro spoprime v imenu poti, v imenu poti zbriše znamenja na zapestju, prebarva ceste in lijake sokrvice v barvo boga, se odloči in ruleto znamenj zamenja za vozni red vrst.
nekatere so bile palače, nekateri so bili vodniki, spali so posvečeno, na bregovih reke gange stali, se spominjali sončnega mrka apolonovega, so z zoglenelimi puščavniki pogovarjali: metulji ne govorijo narečja pragozda, modri nil jih pozna, se jim nasmiha, jih hvali, jim čakre na krila obeša; feniks, feniks. kdo je feniks?
zen v umetnosti lokostrelstva se razodene v povratni vezavi derviš se zaliže v votlino svoje prelestnosti, kapnike spozna za pokopališče avtomobilov, jih s transcendentalnimi zvoki omreži: orlando, orlando: s kirko svatuje, komete plete, se jih v zaplatah morja spominja: ne pozna sledi mokrih obešencev, mrkih kačjih izobčencev, sedemletnih novorojencev, diskoteke dimnega signala, verjetnosti kitajske četrti na atlantidi; prekucije se začenjajo s sokolom, s sokom mravelj, marmeladnim marmorjem, ki ga je robin hood s cejlona prinesel:
take so tri košare, kodri tiranozavra, njegova tovarna mlečnega znoja, podboj, kjer je skloniti glavo treba: kjer je treba glavo skloniti.
luksus karme se razodene v večernih predstavah jutra, v komornih dvoranah dreves, v svetohlinskih razodetjih: vrata se priškrtnejo: bramorji zemljo rahljajo, v zeleni palači nocoj ni poboja devic, ni veličastnih poletov črnih voditeljev črnih vdov: s slapovi se metaforika najlepše razodeva, kaže v travnike, spolzka bivališča klošarjev – na poročila ni treba čakati: rada: rada: anaksimandrov mavzolej, bas večera: kopjenosci kralja epida in njegovi vrači, prezračevalne odprtine telesa – mehkega brezzračnega prostora – potovali smo v slonih, nosili zlate perjanice ognja, smehljali smo se blatu nastanka, zviti atmosferi in protuberancam, ki jih meteorji niso mogli, nikoli mogli v poskok pripraviti: kača se zvije, z rogovi proti severu pokaže, zamisli se krišna, v loki uredi napajališče konj, uto za čajno ceremonijo, mravljišče in hladilnik biserov, skladišče opija, skladišče zgodovine in njenega vina.
admirali so se zbrali: večerja slovesa, večerja slavospevov, večerja admiralov: koncentracija naj ne opeša: to je njeno sporočilo, njen oniks, ki kaže v zgodovino, njena sramotna potegavščina z mehiko: sonata je kamen, o večeru ne govori nihče, hrana se po cestah nabira, pa je ni dovolj, pa je ni dovolj, da bi tamar v hram prebarvali, ga napolnili s snegom, ki je korobače zaklenil v skedenj; molilni mlinčki so kavčuk, konoplja kristal, zakladnica ostane nedotaknjena – in zakaj, in zakaj ne, saj je v njej piramida, saj se je ruševec splašil, postavil oglarsko kolibo, fugo za odpustek zaprosil, zarotil jutranjo roso in jo z marjeticami odel: nihče ne bi smel tako govoriti, nihče, ki ne pozna plebiscita med nebom in zemljo, ki ni hodil po poteh svetnikov in rudarjev spomina, ki so, ki so tako marljivo zidali stolp možganov, se razdajali kot sakrament, kockali s seratoninom: – prirejali letne zabave v sobi molka: polkovniki so zanikali gospodarja petih cest, pa vseeno niso uspeli postaviti mostu, njihov post se je spremenil v zakon, njihova gnezda v obok mesečine: sirup, sirup ni strup, strahovalci obrnejo zastavam hrbte, prižgejo kadilo himalaje, točijo čaj, a to ni čajanka.
