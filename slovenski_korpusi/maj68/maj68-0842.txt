teptal si zemljo ki te sprejema v naročje
nekomu pojo zvonovi in morda se pesem solzi in morda se pesem smeji umrl je in ne poznam ga bil je še mlad in ne poznam ga pa pravijo bil je dober boljši najboljši fant poznam ga v gostilni bila sva pijana ko je pravil kako je varal ženo in jo vara in jo bo varal in vsi smo bili in smo se smejali kako je varal ženo in mati mi je dala tisočak za venec pa sem zapil in bi najraje pijan objokoval tudi jaz sem dober boljši najboljši fant
II veseli ostali ker niso v krsti mrtvaški ples črni ljudje črni metulji ker niso v krsti potresajo medpokopnih rož modrujejo bil je dober boljši najboljši fant škoda sreča da nismo tako dobri da nismo ovenčani uboga vdova v očeh pajkovih mrež in otroci ki jim grozi sveti jožef tesar
potem konec vsi jočejo in se gnetejo in pulijo lopato drug drugemu iz rok da bi čimprej zasuli klic sveže dehteče mrtve zemlje in vanj solze potem pa hajdi veselo na sedmino in škoda ker ga ni da z nami pil bi rujno vino in ples in zopet dol s črnino mislim na vino to se ve bil je dober boljši najboljši fant in vdova je dobra in tako dalje kdo bo redil otroka
