Ob treh popoldne sem stal skrit za nekim grmom ob potki vijoč se navzgoraj proti mali cerkvi vrh hriba. Tako sem, kot je bilo domenjeno, čakal na človeka iz nižje ležeče vasi, in on je bil tisti, ki naj me pospremi, mi odpre cerkvico ter mi pokaže skrito iulestiko. On je imel s seboj ključ cerkvenih vrat in natančne pojme o dejanju.
Ob polurnem čakanju nanj se je nenadoma izvil iz ovinka, sopihaje in proti svojim letom precej hitro stopajoč navkreber. Ko sem se bil popolnoma prepričal, da ni okoli nepotrebnih prič, sem izstopil izza grma in se mu pokazal. On je nestrpno zamahnil z roko in krenil kar naprej po potki, da sem moral skorajde teči za njim. Izpod rujave meniške suknje sta mu gledali dve nagi nogi, opremljeni v opanek, glava mu je bila ravno tako gola in zagorela od sonca, oči, te so bile nevidno skrite v gubah. Da bi začel pogovor z njim, je bilo povsem odveč, tudi časa ni bilo in naglica hoje tega ni dovoljevala.
Dospela sva v področje, kjer se je odprl prijazni, z golo travo pokrit holmček, potka pa je igrivo vila kačo po njem. In cerkvica se je tedaj že jela svitati na samem vršičku. Zgolj eno drevo je bilo zasejano pored nje, da je delalo nekaj sence, cerkvica je bila sila skromna, ves ta izgled je bil jako prisrčen, na okoli so se bleščali hribi in doline, oblaki in veter in meglena dalj.
Ko sva se ustavila pri cerkvenih vratih, sva izmenjala nekaj nujnih besed, skrajno izčrpljena od hitre in naporne poti in že sva stopila v blaženi hlad notranjosti. V temi se ni dalo nič videti in sem moral se držati opatove halje, da sem sploh kam šel. Za čudo je začel v tleh nekaj iskati in nenadoma je odprl nekakšna podna vratca, izginil hipno v njih in še mene povlekel za sabo. Takoj ko sva bila v notranjosti, je pokrov zopet zaprl za sabo in prižgal laterno. Ogromni in prečudni podzemni koridor se nama je razkril v svoji strašljivi temini. Krenila sva po njem in po trhlobi je dišalo. Pa sva na koncu koridorja postala, konec ga je bilo in tam je stalo razpelo s kristom, obsijano z večnotrajno lučko. Srh me je izpreletel kot ptič nebo.
Čudni opat je iz nekod izvlekel malo lopatiko in začel točno v kristovem vznožju kopati luknjo. Jaz sem le stal zraven in čakal, da izkoplje krasno iulestiko. In res je po nekaj minutah zadel v nekaj trdega. Odložil je lopatiko in z golimi rokami začel kopati kar je mogel previdno.
Končno je povsem izkopal predmet in ga liki bi dvignil punčico svojega očesa, položil pred moje noge. Pograbil sem iulestiko in oddrvel z njo po koridorju.
Že sem bil zunaj v travi pod drevesom in jel odpirati leseni zaboj, ko me je grozna sumnja pretresla. Bila je možnost, da bi bila iulestika pokvarjena.
In res! Bila je. Bila je pokvarjena. Sicer ne hudo, ali pokvarjena je bila.
In kaj mi je tedaj preostalo, v svojem, da ne rečem koncu, drugega, nego da se s pokvarjeno iulestiko v naročju zazrem v pod mojimi nogami ležeče solzne doline in hribe zarošene in v večno noč, iz obzorja se zarajajočo, in v zatisnjeno oko iulestikino.
