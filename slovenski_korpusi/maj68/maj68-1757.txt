IN agent ga z železno pestjo zgrabi za vratno mišico in mu koleno potisne nekajkrat močno v modnik. Paco posinji. Suzy pegasta Suzy spravi ličilo nanagloma v rdečo torbico. Zavpije z močnim glasom: Sigma stop. I am sorry reče agent. Obžalujem resnično mislim da so me zanesla čustva. Seže z roko skozi ruso glavo. Paco leži na tleh tiščeč se tistega z obema rokama glava s posinjelimi uhlji mu binglja navzdol in iz hlačnice mu gledajo kosmate grčaste noge. Nenadoma mu z glave izpadejo lasje. Poglej Suzy zavpije agent plešast je. Pa res pravi Suzy in spravi sendvič s toustom nazaj v torbico. In nekaj ima tetovirano na glavi. Agent se zlahkoma gibčno skloni v pasu skoraj do Pacotove glave. Kaj pomenijo te številke reče. Obrvi se mu rahlo vzbočijo. Suzy seže v torbico in potegne ven majhen notes vezan v rdeče usnje ki se ga ob strani drži nikljast svinčnik. Pristopi za živahen korak potegne svinčnik iz notesa in pritisne ob strani za rdeč vzvod. Zdaj pogleda pri koncu ven majhna glavica. Don Kihot 1911 200-6-07 prebere agent. Suzi zapiše to na tretjo stran. Ziher je šifra reče ker Paco ne zna brati. Hitro zakriči agent da nas ne prehitijo. Odločajo sekunde. Ko taksi zavije se ustavi pred knjigarno. Agent seže Suzy v roko in vstopita. Tam stoji starec z naočniki in prodaja knjige. Denar spravlja v blagajno na zvonec. Preden čudno odgovori pred vami me je obiskal nek gospod in pokupil vse izvode tega letnika. In tako povsod.
Po celem mestu po vseh mestih. Korupcija in organizacija je na delu. Nato se zmrači in zapro vse prodajalne s ključi. Potem agent in Suzy stopata navzdol v majhno vinarno sedeta za mizo okoli rdečega vina. Tam pa streže lepa vitka Huanita črnih las. Kadar ne streže potegne iz nederij knjigo in prebere stavek. Nato streže. Vedno nosim Don Kihota s seboj pa ga nikoli ne preberem pravi. Ni časa. Povem vam konec reče agent Sančo Pansa gre po svoji poti in Don Kihot umre. Potem pa ne bom več brala pravi žalostna Huanita. Ali mi tedaj lahko posodite knjigo pravi agent. Da ne maram je več reče žalostna Huanita. In jo vzame iz nederij pa mu jo podari. Tam piše da je strani sto devetdeset po številu. Današnji svet ni srečen reče Suzy. Agent nagne čašo in jo zvrne. Tudi Suzy. Nato reče Ali imate morda tudi drugi del. Da pravi Huanita tudi tega ne maram več. In ga vzame iz nederij pa mu ga da. In tam piše do dvesto strani šesti odstavek sedmi stavek: Import-export je v somraku dok Svetega Marka. Hitro vstane agent s sedeža in Suzy plača zapitek. Huanita si odveže predpasnik in odpove službo. Gredo skozi somrak v pristanišče. In tam na doku Svetega Marka je samo prazno morje. Odidemo rečeta Suzy in Huanita in krenejo proti večernemu mestu in bila je sobota in bil je večer kakor jesenski. Pa pravi agent ne in ju vodi nazaj. Zopet gredo na dok in ljudje gredo z njimi. In bil je tam človek kteri je imel suho roko. In pazili so nanj če ga bo ozdravil v soboto. Pa reče agent človeku kteri je imel suho roko: Stopi na sredo. In reče jim: Ali se sme v soboto dobro storiti ali hudo storiti. Življenje oteti ali pogubiti. Oni so pa molčali. In pogleda po njih okoli z jezo milovaje trdovratnost njih srca veli človeku: Stegni roko svojo. Pa stegne in roka njegova je bila suha kakor poprej. Propadli smo reče agent in mu je odtrga.
ICH WOHNE HIER
Der Unterricht beginnt morgens. Ich lerne immer vormittags. Mittangs gehe ich zum Essen. Nachmittags gehe ich spazieren. Abends besuche ich ein Kino. Nachts bin ich zu Haus.
Ich habe montags immer Vorlesungen. Sonntags arbeite ich nicht. Sonntags essen die Leute meistens Kuchen. Trenutek po tem, ko jo razgaljeno pomoli v školjčno odprtino, se mu zadnjica ošibi in zaokroži in iz nje mehko pade. Zadovoljen z njegovo dolžino in debelino se olajšano sedemkrat obriše, o slasti mrmra prepevaje in na Goetheja misli. Zdaj pa si triko hlačke rahlo obrobljene s čipkami potegne navzgor in pokrije visečo goloto z belim da se zasveti v stenah, s kahlicami obdanimi. In se zasveti belina sten v njegovih očeh. Sveti, dokler jo ne utrne rahlo trkanje na vrata. Seveda sem že pravi, ni bilo težko, tvoje skrbi so povsem odveč, prav zdaj bom stopil ven in ti vse povedal. Ne, pravi starejši ženski, v črno je napravljena in v koščenih rokah naglo vrti klobuček s tančico, papir ni bil pretrd, poprej sem ga nekolikokrat pomehčal, res si imela prav, potem je papir mnogo voljnejši. Tudi sem uporabil najprej dva hkrati, čeprav se mi zdi to nekoliko razsipno glede na majhno nevarnost ki jo onemogoča. Ženska, ki je gospa v črnem sprva nekoliko razburjeno posluša, dokler se ne zdi, da je njena skrb potolažena s končnim uspehom. Sehen Sie reče, dieses Hütchen ist ganz neu in si porine glavo v klobuk kjer obstane malce nasmejana. Ja, pravi aber du hast heute fünf Glas Bier getrunken. Das darfst du nicht machen. Das ist zu viel. Gospa dobi v lica kanček rdečice. Samo trije so bili pravi. Zdaj grem reče, očetu moram posaditi nekaj gladjol. Tako rad jih je imel. Ubošček, bil si še tako majhen ali se spominjaš, kako ste šli domino in je prišel. Ein Herr kommt Wir fragen: Wer ist das? Dasi ist Herr Müller! Herr Müller zeigte ein Fünfmarkstück. Er fragt: Was ist das? Wir antworten: Dasi st ein Fünfmarkstück, oder: das ist fünf Mark. Spomin oh spomin, počasi gre h koncu z njim. Kako se je učil. Kako je pisal pesmi je gospa pripovedovala. ln je gospa pripovedovala: kako je potihem na stranišču. Kako si je z lakom lase šprical ob sobotnih večerih. Kako je bral filozofijo in je prebral tistega filozofa. Kako je potem do konca življenja držal boga razuma, modrega boga za modro osivela jajca. Kako je bil skromen, čvrsto in opazno skromen. Kako mu je bilo nerodno presenetiti se z modrostjo svojo. Kako je svoje delo skromno ocenjeval. Kako je ocenjeval delo drugih še skromnejše. Kako je bil etičen. Kako je misli ispodbijal. Z modrim kladivom. Kako je spoznal ženo svojo. Ko je nosila še brke in si ni brila kozjih nog. Ta pušica, ta vtikača, ta rajska dekla z majhno vlažno režo. In je prislonil svoje otožne zasebne ustnice na štrleče brke svoje zaročenke. In je ona krepko stala na kozjih nogah kvišku moleč vlažno pripravo. Oh ta kozirka in napudrani mladenič. In mu je smrtna bledica oplemenitila srce ko je začutil. Kako se je dvignila ta kresilna goba in se podrgnila, švist švist s kozjimi nogami da so zaprasketale. Obenj se je podrgnila poganka, segla mu je s poganskimi rokami v hlače in ppfffsssk je bilo vsega konec. Kako so se mu hlačnice zlepile z razjarjenim murijem. Gospa je zajokala. Jokajočo jo v naročje dvigne in nese na kanape. Oči ji obriše in jo poljubi. Muther reče, nikoli nismo ljubili. Gospa zaspi. Kako je nekoč zmoto izpljunil. In so me potegnili krvavega, visečega na črevesu, vreščečega. Rumenordečega.
Zdaj opazi, da moli roke daleč od sebe z iztegnjenimi prsti. Za trenutek izostri pogled da opazi sredinec nekoliko rumenkast. Krene torej v kopalnico in si ga oplakne. Otre v brisačo da mu rdečkasto zažari. Zdaj odide navzdol v rumenordeč večer. Dobrodošel Mihol pravijo.
OD TOD PROTI MORJU
Ko prisede ima vrček piva domala prazen. Naročita ponovno. Namoči zlate zobe v peno in prične požirati, motno dno je vedno bliže, rosa, ki se dela na vrču kaplja za srajco, ponovno in še večkrat izpijeta, dno je vedno večje in motno, lipa pričenja rumeno cveteti in diši po zgodnem poletju. Po vsakem se rumeno odtoči v školjko. Pot je suha in se odmika z vsakim korakom, krene na desno, sam. Sredi tišine in noči raste mlada bukev podprta z drogom. Obrobljena z belim kamenjem. Počasi se pomakne proti in z rokama prime za deblo. Zlahkoma ukrivi. Ko se uleže nanj. Tedaj se drevo upogne do tal in belo poči. Zgodaj zjutraj.
Vstane Mihol z roko proti svetilki in spregovori: Stari časi so pozabljeni, novih še ni. In si izprazni vrček zlatega piva v želodec. Srebrn denar vrže na mizo, kapo potegne do uhljev in na mestu, kjer kaplja zemlja rjavo-rumena od sonca izgine v morju na ladjo stopi, in ta vozi ves dan in vso noč skozi vodo. Potlej pa dol po mostičku in si kupi velbloda. Manule mu je ime. Zdaj odpotujeta preko peska proti. Devet dni potujeta in pojesta vso hrano. Deveti dan pa pravi Mihol: še pet deci vode je ostalo v bisagi in dve hrenovki, pol žličke soli in margarine tri deke, pa trideset dek moke in eno jajce. In nekaj maščobe. Še pogleda: In raznovrstna salata. Večerjo nama pripravim da vidim, ali je poslednja. Vzame tedaj hrenovki ter ju razpolovi, polovice pa nareže na dva do tri dele. V lonec izlije tri deci vode, strese vanjo pol žličke soli in tri dekagrame margarine. Ogenj zakuri iz kameljih odpadkov in lonec pristavi. In ko se voda že malo ogreje vsuje vanjo petnajst dek moke in meša da zavre. Nima bojazni pred štrukeljčki. Ko se zmes zgosti ne prilaga več kameljih odpadkov. Pač pa na preostalih še nekajkrat pomeša. Zdajci pa strese v skledo še petnajst dek moke in celo jajce. Če je premehko še malo potrese z moko iz bisage. In zamesi. Na deski testo razvalja, nareže na pravokotnike in zavije vanje kose hrenovk. Potlej pa brž ocvre na maščobi in servira z raznovrstno salato. Nanagloma pogoltneta večerjo v želodec, popijeta deciliter vode povrh. In s preostalo pribor očedita. Nato se pomočita na ogenj da ugasne in ne sveti več. Obdane ju deveta noč.
Poslušaj Mihol pravi Manule opolnoči. Pa se zajahata in se napotita.
USTAVIM SE SVOBODNO IN PONIŽNO
Popoldne sveti med bencinsko črpalko in smrekami ob cesti, skozi okna in se pelje z njim. In notri se lepi na sedež majhna potna ženska srpastih nožic. Sem in tja se odlepi in pogladi. In avtobus obstane.
Kako sem hodila v jutra. Zjutraj rdečih žab proti šoli, rdečih las in rok. Kako sem pisala v rdeče zvezke majhne peterokrake zvezde. Kako so bili odmori in kisle copate in gobe. Polni slanine med črnim kruhom. Kako je bila pot skozi hodnike in stopnišča sama. Kako sama. Samo pegasta sem. Samo to je. Zdaj se noge oprimejo tal in podrsajo. Hladen pesek mimo mreže vrtnih vrat. Mimo obrezane žive meje. Dvigne obraz proti nebu. Mimo potemnelih vež. Noga stopi. Mimo roba cementne ograje na levo vzdolž. Po nagnitem granitu proti kiosku. Bliže. Zdaj mimo. Potem odrine vrata obstoji in skozi. Vrata ostanejo. Navzgor po lesenih stopnicah do vrha. Stopnice ostanejo. Do vrha in potrka. Pred obraz pride Sid. Vstopi. Ženska vstane, si pripne nogavice in obleče krilo. Se češe, pogladi se preko bokov, osnaži glavnik. In pozdravi in zavihti mrežo z modnimi revijami. Jaz sem jaz, nežna lepa vitka črnih las, in z očmi ki zrejo tvoj obraz, ki gredo skoz to pomlad. Visoko prestopi prag, visoko. In Sid se nemudoma vrne v sobo in razmaže zobno pasto po ščetki in nalije kozarec in gleda v zrcalu penasta usta. Grgra in splahne. Potem namaže ustnice s kremo. Sladko svetleče. S prsti uredi lase. Gladko.
zdaj boš pa potegnila koleni raz sebe in jih razprla kako je moja svoboda in ti se boš vlegel mednje moja svoboda je v mišljenju stvari in potisnil penis v venerično odprtino nato boš ta penis sukal moja svoboda je v poljubnosti teh stvari sem in tja ali ni v poljubnosti neka zavezanost ali je poljubnost če je zavezanost svoboda in ti boš kako je zavezanost svoboda svedrasto pomagala Potem še nekaj sekund. Potem pot.
IZBEREM PONIŽNO
Marcela Kiklop ima eno oko in hrenovke z jajci praži tako: dve hrenovki vzame, zelen peteršilj, štir jajca z lupinami, olje z olivami. Potegne iz solnice ščepec soli, olupi te hrenovke in jih soli. Na listične zreže na olju zapeče. Še z jajci zalije in spet posoli, in praži in praži da vse rumeni. In tam na pečici zakrkne pri priči. Po vrhu natrosi zelen peteršilj, Marcela Marcela. Zakrknila si.
In eno oko ti tam rumeni.
DOK SVETEGA MARKA
Stopi navzdol v večer z lučjo v hrbet in senco pred seboj.
Obraz vzdigne. Potem je nebo bledo in vroče, potem se noge oprimejo peska. Bo povedal kje gre pot, čez oguljen pesek in čez črepinje. Pot podgane in pot lovorja in skozi ciprese. Sedem kapelic. Sedem kapelic skozi brnistro gleda. Je ta zemlja prašna, je ta zemlja porasla s trišljo in figami. Je ta zemlja z rdečimi mravljami posuta.
To zemljo obletavajo nočni metulji. Bo povedal, tukaj so žabe majhne in žejne. Tukaj je zemlja oranžna in sveta. In zrak je tu suh in rumen. Z nogami gre pot skozi ruj in smrič. Med sipino kostjo in katran in plutovino in naprej pod krošnje. Sredi večera povsem jasno stoji gozd, sredi pogleda visi cerkev ob robu vode.
Za roko jo prime potemnelo v večeru, s svetlimi dlakami izpod pazduhe je in toplim trebuhom. Ali si med pobarvane ustnice vtika kratke klobasice in jih šobasto žveči. Poln trebuh klobasic ima, polna usta lačnih zob. Ali se vriš in janež dišeče dotikata nog.
Svedrasto padajo sence med noge ko stopata skoznje. Hrusta janež hrusta pod nogami in med stegni in je čes komarjev in mušic in suhega trnja. Čas razpadajočih vodnjakov in česnja. In med nogami ji diši po česnju, iz česnja je ta ženska. Na hrbet se uleže in pripravi majhno naročje. In potem je še sam česnjev strok. Od šeste ure nastane tema po vsej zemlji do devete ure.
Bo povedal kako izginjajo tu poti. Kako se škorpijoni med vlažnimi razpokami skrivajo.
Nazaj gre pot navzdol. Stopi čez prag med opeko in apno. Plamen sveti posodo in voda v njej je rumena. V sredo vode leže hrenovka z majhnim pluskom. Navzdol proti plamenu je obraz. Rumen kakor voda. In glej, okoli devete ure poči hrenovka z močnim glasom in voda se razburka od gladine do tal in posoda se potrese.
VEČERJA SE RAZPOČI
Ko je umrla moja mati je bila prah ki se je povrnil. O Gospod smo dejali, Tvoji častilcem življenje ni odvzeto temveč dodeljeno.
obžalujem resnično mislim da so me zanesla čustva
Ko je umrla mlajša sestra je bila v postelji: Tebi zapuščam knjižno omaro, tebi srebrne žlice, ne pozabite na dimnikarja, puščam mu petdeset dolarjev, zdaj odhajam je dejala, zbogom, o zbogom vsem skupaj in skrbite za zlate ribice, hrana je v levem predalu kredence. Zdaj pa res grem. O zbogom.
nenadoma mu z glave izpadejo lasje
Ko je umirala moja hči, je rekel zdravnik da se ne bo več zavedla. In res se ni.
in ga vzame iz nederij pa mu ga da
Ko je umirala njena hči je bolščala in bolščala da sem odšel in zdaj sem tukaj. Nisem umrl, kako bom umrl zelo premišljujem.
pa pravi agent ne in ju vodi nazaj
BRNISTRA
V makiji ribič stoji, v rokah mu bambuska štrli. Pa lovi. Kako je ta riba na trnek zapeta, kako z mrzlim repom opleta. Kako lumbrastik v kamenju šumi. In slaulje in lopatika. Kako crnika vso zimo vso zimo list zeleni. In brinje rdeč plod teži. Kako je ta raca na morju sama. Kako je ta les do bajte speljan. Kako slan. Kako je to okno v manastir vklesano. Kako je po tihem bršljanu zvezano. Kako po tihem. Kako svobodno. Kako.
BOM POVEDAL
In agent se zgrabim s pestjo za vratno mišico in si koleno v modnik potisnem. Nanagloma se spravim v. Z močnim glasom zavpijem in se ustavim. Na tleh ležim z obema rokama, lasje mi izpadejo. Nekaj imam tetovirano na glavi. Kaj pomeni to. Tam stojim z naočniki. In tako povsod. V majhni vinarni sem v rdečem vinu. V koščenih rokah vihtim klobuček s tančico. Rumenordeč. Tam strežem črnih las. Ogenj zakurim iz kameljih odpadkov. Zajaham se. Zopet grem na dok. In pazim. Bom se ozdravil v soboto. Stegnem roko svojo in suha kakor prej. Po tihem. Po tihem.
Silba avgusta
Ljubljana oktobra
