»Tovariši, moje izobrazbe ne cenijo!« Jaz pa nosim v sebi velike reči: kako dvignit proizvodnjo v tovarni zobčenikov, kjer delam. »To je nosečnost hude sorte,« mi pravijo. Vljudni so z mano, pozdravljajo me. Do glavne projektantske mize pa me ne pustijo. Odrinili so me nekam v kot, med olupke banan, ki sem jih pometel izpod nog …« Kolega je prišel iz prakse in nam opeva svojo kariero.
Prvi dan so me peljali skozi vse oddelke. »Mi ne potrebujemo nobenih Nikolov Tesel,« mi je dejal tehnični. Požrl sem slino in prikimal.
Drugi dan so me peljali h generalnemu: »Mi ne potrebujemo nobenih revolucionarjev, delavci naj mirno delajo svoje zobčenike, plače so čedne. Družinice se rede. Banke so nam naklonjene, devizni priliv je ugoden, izvoz pokriva uvoz. Naše podjetje je kot vrt – vse je za trg. Hmmm, telefonirali so mi, da nosite v sebi nekakšne ideje. O vertikalnem upravljanju, izločitvi administracije, nekakšno velikoindustrijsko kugo. Upam, da se ne boste preveč razbohotili! Damo vam laboratorij, tam lahko tri leta, kar traja vaša praksa, kuhate, cmarite, varite in neovirano izumljate. A gorje, če boste poskušali okužiti moje otroke!« (S tem je mislil svoj kimavski kolektiv.)
Šel sem med epruvete, spihal prah z njih in pričel. Po Lindströmovi metodi sem prišel do pozitivnega koeficienta 0,89 procenta izkoristka odpadnih, ostružnih materialov. V tej tovarni so odpadke metali na Odpad oz. Dinos. Zračunal sem, da so sami sebi grobarji: v petih letih so na zgubi za trideset milijončkov. To sem na koncu seje delavskega sveta tudi povedal. Vsi so planili pokonci.
»Tako zelenilo mi že ne bo solilo pameti,« je zarohnel tehnični. Glavni pa me je poklical v kot in zašepetal: »Na Dinosu dela moja žena in moj svak. Tudi brat je tam. Mi jim povečamo bruto dohodek za 12 %. Kdo bi nabavljal drage stroje za topitev odpadkov iz Nemčije?«
»Naredil sem načrt za naš stroj, jutri vam ga pokažem,« sem zahlipal. »Vsi deli so kupljivi v moji mili domovini, če dovolite. Hidravlično stiskalnico lahko odkupimo iz tovarne Batič iz Kragujevca, kalupe lahko vlije Litostroj, načrt za vezne plošče imam že v pripravi … manjka samo še odobritev delavskega sveta in takoj lahko pričnemo topiti naše odpadke, ki bi se tako vračali nazaj v proizvodnjo …!« Direktor je zapuhal in odbrzel.
Po tem pogovoru so me začeli čudno gledati. Skoraj nihče se ni z menoj več pogovarjal. Šel sem k psihiatru in se dal preiskati. Začudeno me je pogledal.
Ta je odkril pri meni zavrta psihična stanja, psihomotorično zavrtost, bornost asociacij, depresivne ideje, nekritično agresivnost in neutrudljivost. Dopovedoval mi je, da sem depresivni tip, da bi mi malo deželskega življenja dobro delo … Šel sem na deželo in globoko dihal mesec dni. Ko sem se vrnil, je bil na mojem mestu drugi projektant. Pri direktorju sem našel na obisku mojega psihiatra. Gledala sta si v oči in se smehljala. Zdrvel sem k izhodu. »Psihiater in direktor sta si polbrata,« me je poučil vratar.
Zdaj premišljam o kmetiji in prašičih. Težko novemu zobčeniku med rjo!
