Samoupravljanje
Samospev
Samopozabo
Samomor
Samouničenje
Samoobrambo
Samoprispevek
Samokres
Naključno izbrane besede, žive, mrtve magične. Njih zven je različen, kadar so izgovorjene tiho, z jezo, šepetaje ali skrivnostno. Besede žive tako, kakor živimo v trenutku njih govorice mi sami.
Živeti z besedami na jeziku.
Živeti z besedami v srcu.
Živeti z besedami v želodcu.
Živeti z njimi na soncu, v megli, revščini, izobilju, solzah.
Živeti s temi besedami v Ljubljani, med
– mešetaiji
– birokrati
– politiki
– lopovi
– zmeneti vseh sort
– poklicnimi glumači
– profesionalnimi gladiatorji in
– PROLETARCI
Živeti, vam pravim, ne crkavati!
Ljubljana, mesto moje, kaj so naredili s teboj. Mesto moje, ki se bratiš z bogom in hudičem, kakor je govoril Marko Zaratustra, med nama je zazijala razpoka. Tvoje laži so postale postava in okrutne resnice razprodajaš po znižani ceni. Tvoji hrami so se nastežaj odprli socialnemu razlikovanju. Zakaj?
Gledal sem tvoje žlahtne velmože, kako so razpeli pisani šotor svojega cirkusa. Pametno so besedovali. Igrali so dvojno, trojno ali še sam ne vem kakšno igro. Slepar si je podajal roko s prerokom in množica je prodajala zijala. PROLETARCI so molče gledali to druščino, njim niso govorili niti sleparji, še manj preroki.
Hitite, velmožje, železo se kuje, dokler je vroče. Kajti kmalu ne bo več vas ne železa ne samoprispevkov.
Vaši plačani pisuni, velmožje, nam iz dneva v dan servirajo beraški močnik, ki je na las podoben kaviarju: »Koliko otrok pri nas prihaja v šolo podhranjenih, koliko neprimernih čevljev in obleke, za koliko otrok so učne knjige in drugo, kar morajo imeti za šolo, predraga stvar?! Koliko je, žal, tudi otrok, ki vse to imajo, ki se vozijo ob sobotah na počitek, ki so videli že marsikatero tujo državo, ki jim nobena stvar ni več dobra, ki prihajajo skoraj do tega, da se z otrokom iz revne družine že skoraj ne marajo več družiti.«
Mislite, da so nam vaši pisuni morda kaj prihranili? Ne, merico so nalili čisto do vrha, kakor se v solidni krčmi spodobi. Poslušajte!
»Če ne bomo tako razmišljali – in nekateri znaki opozarjajo, da bi radi mislili drugače – nas to lahko kdaj pripelje do hudih posledic, recimo tudi do tega, da bomo imeli dve vrsti šol, to je za »boljše« in »slabše« otroke, ali nemara celo do podobnega razlikovanja služb.«
Koncu te bružujske basni za PROLETARCE, lahko dodamo samo še velik blagoslov in AMEN. Preberemo jo lahko v časopisu, ki se diči s popolnoma nerabno in času neprimerno parolo »Proletarci vseh dežel, združite se!«, za nameček pa je še glasilo Socialistične zveze delovnega ljudstva. Namen te basni je bil vzpodbuda najavljeni akciji samoprispevka za izgradnjo vzgojno-varstvenih in šolskih ustanov v mestu Ljubljani.
Bil sem prisoten, ko so mestne veličine pretakale solze in v zboru jadikovale, češ, kaj bo, če naše »samoupravljalce« na referendumu o samoprispevku za izgradnjo omenjenih objektov, ne bomo uspeli prepričati, da dajo svoj dragoceni pristanek. Kaj vse bistre glave našega mesta niso izkopale iz naftalina? Od partizanskih mamic pa do malce osupljivega podatka, da bi to bila po petindvajsetih letih prva solidarnostna akcija v mestu. Potreben šok na »samoupravljalce« naj bi naredilo tudi dejstvo, da samo v Ljubljani čaka na varstvo 3.500 otrok in da, če referendum ne uspe, občina center sama programa izgradnje vzgojno-varstvenih in šolskih objektov ne bo mogla izpeljati v prihodnjih petnajstih letih.
Tako ostaja up in nada, da po petindvajsetih letih ponovno vzpostavimo ravnotežje med privatnostjo in angažiranjem, med deklariranim in resničnim, med basnimi in epigrami. Podoben poizkus se je v Mariboru izjalovil. Sedaj so oči vesoljne Slovenije uprte v Ljubljano, kaj Slovenije, Jugoslavija, če jo je še kod kaj, zre v belo Ljubljano. Ljubljana servira, Ljubljana je po petindvajsetih letih znova na servisu (zares senzacija prve vrste); od tega servisa je odvisno marsikaj, izgubljen niz, morda gem, morda je izgubljeno kompletno srečanje z zgodovino.
Draž tega zgodovinskega srečanja je v tem, da so v njem odpovedali ravno najbolj rutinirani igralci. Kam si šla, oj kje si v oblake povzdigovana, nikoli zadostni prehvaljena vitalnost in poslovnost ljubljanskih velmož? Velmož, ki so znali tako spretno, zvito, premeteno in junaško navrtati denar za vse pasje procesije tega sveta, pa naj so se imenovale svetovna prvenstva raznih branž ali pa učeni simpoziji. Morda sem naiven, ker se mešam v posvečene stvari, namesto da bi obujal spomine na kakšno lepo dogodivščino s svetovnih prvenstev ali pa odkrito priznal, da smo po vsakem simpoziju postali za nekaj dekagramov pametnejša nacija.
Moti se tisti, ki misli, da je nekaj gnilega v deželi Danski, ali da pametnejši popušča. Zaradi tega popuščanja in »pameti« so ljubljanski PROLETARCI jebena stranka in je za njih edini izhod – samoprispevek, samoprispevek za to, ono in tisto tretje. Poslednji samoprispevek bo samoprispevek za njihovo lastno ukinitev.
Vsiljuje se mi najbolj smešno vprašanje pod soncem. Čigavi interesi morajo biti vedno in za vsako ceno zadovoljeni v našem mestu? Zadovoljeni hitro, brez ugovora, takoj in na kraju samem, brez samoupravnih dogovorov in samoprispevkov, brez sklicevanja na partizanske tradicije. To so interesi tistega razreda in njegovih reprezentantov, ki je iz naše dobre stare Emone naredil »evropsko« banko, »evropsko« kavarno in hotel ter jo podolgem in počez posejali z »evropskimi« štacunami. Vsem nam pa je ukazal, glejte butci, da ga ne boste kaj lomili s socializmom ali podobnim, za tiste, ki še verjamejo tem marnjam smo določili spominske obletnice in basta, saj smo demokratična družba, mar ne? No, in mi jim verjamemo, kajti njih resnica in interes sta postala splošna resnica in interes.
Vzeli so si v zakup časopis, radio in televizijo. Njih privatna privatnost je tako postala najbolj privatna nacionalna lastnost.
Živimo eksotično življenje, podobno barvnemu filmu. Nič nas ne more vznemiriti, potrebni smo temu razredu samo kot potrošniki in nič drugače. Vsako naše dejanje se meri s potrošniškim vatlom, kar se s tem vatlom ne da zmeriti je zanič, in mora v ropotarnico. Krame in odpadkov pa se je v ropotarnici že nakopičilo čez mero, morda bi uvedli kak samoprispevek za očiščenje te ropotarnice. Bliža se zima, ljubčki, in stare, odslužene konje pobijajo šintarji, mar ne?
