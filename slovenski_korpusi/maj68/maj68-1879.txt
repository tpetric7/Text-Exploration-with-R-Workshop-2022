Prvi razgovor: Ali je Tribuna objavila vabila za današnji sestanek? Večina, bilo jih je točno ducat, če prištejemo še Franka Zappo, ki veselo uraduje na eni izmed sten, čepe na straniščni školjki, se je soglasno izreklo za to, da naj Tribuna v bodoče izhaja bolj redno, saj je do današnjega dne ni dobil še nihče od navzočih, pa je že ponedeljek. Vprašanje, ki izhaja iz prvega: Ali naj se v bodoče še dajejo oglasi v časopis, ki izhaja tako neredno, poleg tega pa še toliko računajo za objavo? Odgovor je očiten, odgovor se sam ponuja, odgovor, ki zaradi tega tudi ni bil izrečen: ne!
Zaključek prvega pogovora: s tem je bilo rešeno uredništvo, s tem je bil rešen ugled urednikov, s tem je bil rešen ducat ljudi.
Drugi razgovor: Rudi se izjasni, Rudi pove svoje mišljenje, Rudi razloži zgodovino novega uredništva, Rudi, skratka Rudi nekaj pove.
Zaključek drugega razgovora: Rudi govori.
Tretji razgovor: Rudiju se pridruži Dim.
Zaključek tretjega razgovora: Rudiju se pridruži Dim.
Četrti razgovor: tišino, ki je nastala za tretjim razgovorom, prekine Rudi: »Ali ni dovoljšnje temperature?«
Zaključek četrtega razgovora: Viva Rudi, živel Rudi, ti si reševalec zavoženih sestankov.
Peti pogovor: Dim se takoj oprime temperature in pove, da on kuri svojo peč na olje vso dolgo noč, kar je veliko bolje in obenem bolj učinkovito. In tako teče peti pogovor o tem, kam in kako se kurijo peči na olje, da so bolj učinkovite. Nekdo pa pravi, da niti okna niti vrata na Soteski št. 10 ne dihtajo dobro in bi bilo kurjenje skozi vso dolgo noč metanje denarja skozi okno. Po burni in koristni debati v petem pogovoru pride do Zaključka petega pogovora: peči na olje nikar ne kurite tudi ponoči, če vam ne okna ne vrata niti ostale pritikline ne dihtajo dobro!
Tukaj je šesti razgovor: Tišina.
Zaključek šestega razgovora: Očitno tišina.
Sedmi razgovor: Nov obraz vpraša, če so v koncept Magazina za to kompetentne osebe vključile tudi glasbo.
Zaključek sedmega razgovora: Fantastično! Enkratno! Za človeka zahtevam in predlagam Orden enotnosti in reševanja zavoženih sestankov. Obenem pa tudi kaznovanje, da človek spravi pogovor na tako nepomembno temo.
Še en zaključek sedmega razgovora: Nastane obširna debata o tem, kako, zakaj in ali se splača narediti anketo na akademiji za glasbo.
Zaključek obeh zaključkov sedmega razgovora: Stvar bo, kot kaže, stekla!
Osmi razgovor (po sedmem): Ta je pa malo bolj delikaten. Ali je na Soteski 10 potrebna revolucija? Rudi pravi, da kitajske revolucije ni mogoče izvesti na Soteski 10. Avtor tega spisa pa reče, da lahko poskusimo vsaj pol kitajske revolucije. Seveda je Rudi spet proti in pravi, da na Soteski 10 ne bi mogel plasirati niti pol kitajske revolucije. Avtor pa pravi: Če bomo samo govorili o tem, kako je kitajska revolucija nemogoča, potem bo res nemogoča. Če pa bomo delali, se bo pa videlo, ali je mogoče ali ni.
Zaključek osmega razgovora dá bikec Markec: »Očitno bomo še prihajali na take sestanke!«
Zaključek vseh razgovorov in zaključkov: po dolgem času (po sedmih laških letih, kot je rekel Iztok) sem spet videl Iztoka.
Zaključek zaključka vseh razgovorov in zaključka vseh zaključkov: Za bralce: kar mi je ušlo, pa mi ne bi smelo uiti, dodajte!
