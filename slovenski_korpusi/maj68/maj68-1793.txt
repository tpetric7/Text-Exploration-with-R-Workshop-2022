KOKOŠJI FRIKASE
Material: 1 kura za juho, sesekljan peteršilj, sol, 40 g masla, 60 g moke, ½ l kurje juhe, 4 žlice smetane, 3 rumenjaki, limonin sok, 4 žlice belega vina, začimbe.
Kokoš pripravimo, skuhamo v slanem kropu, vzamemo iz lonca, meso odluščimo od kosti in ga narežemo na velike kose. Na maslu svetlo rumeno prepražimo moko, jo zalijemo s kurjo juho in kuhamo 10 minut. Ko omako odstavimo z ognja, vtepemo vanjo rumenjak, ji dodamo belo vino, limonin sok in dišave. Kurje mesto pogrejemo v omaki, toda ne kuhamo ga več. Po želji dodamo koščke belušev, rakove repke, gobe ali cmočke. K temu se prilegajo riž ali slan krompir, beluši ali cvetača. Omako napravimo še pikantnejšo z žličko kaprc.
PEČENA KOKOŠ NA VRTNARIČIN NAČIN
Material: 1 mlada kura (ali 2 petelinčka), sol, peteršiljev šopek, 80 g maščobe, nekoliko juhe, 3 žlice smetane, 10 g jedilnega škroba, začimbe.
Kokoš pripravimo in jo posolimo zunaj in znotraj. V kokoš položimo srce, jetra in prerezan želodec (če ga nismo namenili za drugo jed) skupaj s peteršiljevim šopkom. Peruti pričvrstimo ob trup s poparjeno nitjo. V ponvi za pečenje prelijemo kokoš z vročo mastjo, jo porjavimo in pečemo v poprej segreti pečici približno 50 minut. Med pečenjem jo redno zalivamo z mastjo. Pečenkin sok prekuhamo z juho in ga zgostimo v omako z jedilnim škrobom, ki ga prežvrkljamo s smetano. Omako začinimo s soljo in dišavami. Kokoš serviramo s slanim krompirjem in s fino zelenjavo, zabeljeno z maslom.
KOKOŠ V OMAKI IZ RDEČEGA VINA
Material: 1 pitana kokoš, 65 g prekajene slanine, 1 kozarec rdečega vina, ¼ l mesne juhe, 2 do 3 majhne čebule, timijan, pol lovorovega lista, 5 g jedilnega škroba, sol, poper, limonin sok.
Pripravimo kokoš, jo razdelimo na 8 do 10 delov in popečemo na vseh straneh na raztopljeni slanini, ki smo jo prej narezali na kocke. Potem jo zalijemo z juho in rdečim vinom, dodamo grobo narezano čebulo in lovorov list in vse skupaj pri slabi vročini počasi dušimo do mehkega. Sok zgostimo z jedilnim škrobom, ki smo ga zmešali z mrzlo vodo, ga prekuhamo, začinimo s soljo, poprom, z limoninim sokom in z nekoliko rdečega vina ter odstavimo.
Posedujemo še recepte za: kokoš chivry, kokoš v riževi juhi, kokoš v belem vinu in kokošji ragu.
TOMAŽ KRALJ & PUPILIJA ŽELITA DOBER TEK
