ne vidim jim obraza, skriti so za gorečim lubjem nizko letijo, prežijo v travi, zasijejo in poniknejo zginejo in se nepričakovano pojavijo kot rdeči mrav kot krišna, kot kolo žage
nekateri so prilepljeni s trebuhom za skale zvijajo se kot stari časopisi zatlačeni v blato od avtomobilskih gum, posušeni, spet namočeni od dežja, z minimalno perspektivo
da jih bo veter dvignil preden bodo sprhneli nekateri prakticirajo akupunkturo, tepci, ob nepravem času, ni čudno, da se jim iz želodca naredi prah popolnoma nerodoviten prah kaleč pogled in sijaj
drugi spet vesijo bombe pred stadione da bi se ljudje prestrašili bitij, sosedov v nas jih zatirali, jim odsekali roko svojo roko, ker ne vedo da se elektrika preliva
kot termiti kadar se naberejo pred reko in jo preplavajo ne glede na to koliko je široka sekanje rok je še večja neumnost kot akupunktura škodljiva navada je ki povzroča paniko in strah
