DOSLEDNOST – Televizijski komentatorji so med prenašanjem olimpijskih tekmovanj večkrat navajali znani Coubertinov stavek o pomembnosti sodelovanja pri olimpijskem merjenju moči, še v isti sapi pa so strogo ocenjevali nastopajoče športnike, v glavnem le po »kovinasti« veljavi.
PONIŽNA PROŠNJA – »Podpisani Jožek Polžek prosim ,v imenu večletnih absolventov in v svojem lastnem imenu, fakultetne uprave ostalih osmih ljubljanskih fakultet, naj ne sledijo vzgledu ekonomske fakultete pri »obdavčenju« izpitnih prijavnic za kandidate naše baže. Imam družino.«
URO DOL – Nekega »neangažiranega« študenta so vprašali za sodbo o novi slovenski televizijski igri Tangente. »Vsekakor menim«, je dejal, »da pod tuš ne hodimo z uro – na roki.« – Drugih bistvenih pripomb ni imel.
KAR V EN KOŠ – Ena od študijskih grup pri univerzitetnem odboru se je spomladi ukvarjala tudi z razglabljanjem o fakultetnih statutih. V Beograd so poslali zahtevo po avtentični razlagi, kdo vse spada v »delovno skupnost na fakulteti«. Sporočili so jim, da njihovo zahtevo proučuje komisija za prošnje in pritožbe.
BORBA PROTI ALKOHOLIZMU – Ob sobotah je med plesom žejnim in lačnim gostom na voljo točilna miza v kavarni Naselja. Z brezglavo in počasno postrežbo odlično skrbijo za to, da se ga fantje in dekleta ne bi preveč nabrali. Če odštejemo jezo zmernežev, lahko to obliko boja proti alkoholizmu samo pozdravimo. Namen posvečuje sredstva!
POPLAVA V TEMI – Voda je vdrla v »spodnje« prostore menze v Naselju že v soboto zvečer. Poplavo so zagrešili obiskovalci, ki so se v nuji in popolni temi stisnili kar k stenam. Naravnost krasen rezultat električne stiske in akademske vzgoje …
VELIKE BESEDE – Takrat, ko so bili športniki in funkcionarji, nad katerimi smo bili na olimpiadi razočarani, še daleč, so bili časopisi in RTV polni graje na njihov račun. Vajeni podobne ihte v našem »navadnem« življenju se bojimo, da jim bodo po povratku pozabili stopiti na prste.
PREDLOG TELEVIZIJI – Ob množici quiz oddaj in nagradnih žrebanj, katerim smo priče na malem ekranu, predlagamo, da pričnete iz predavalnic ljubljanskih fakultet prenašati tudi – izpite. Za uspešne tekmovalce lahko pripravite le skromne nagrade: od 2 do 5 točk – v indeks.
UMESTEN PREDLOG – V eni od osnovnih organizacij ZK je v razpravi o spremembah v statutu Zveze komunistov nekdo dejal: »Predlagam, da se v naši organizaciji za spremembo od prakse v preteklosti, v bodoče držimo določil statuta.« Čeprav jih je s tem pozval k aktivnosti v družbenem življenju, so ga ostali skoraj kaznovali – zaradi neresnosti.
