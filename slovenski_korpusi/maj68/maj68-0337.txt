ZELO USPELA RAZSTAVA – V menzi Naselja razstavljajo trije študentje-fotoamaterji. Razstavljene fotografije so marsikomu zelo všeč. Nekaterim kar preveč, saj nekaj eksponatov že manjka. Pa ne samo to! Nekdo je potreboval zajetnejši zvezek in je vzel kar knjigo za vpis ocen in vtisov z razstave.
»VPLIVNI« PRIJATELJ – Na eni od fakultet je asistent ugotavljal navzočnost brucev s klicanjem imen. Ustavil se je ob študentu, ki ima enak priimek kot dekan te fakultete in ga vprašal, če je morda dekan njegov sorodnik. Bruc je povedal, da je njegov bratranec, oglasil pa se je še njegov sosed v klopi in dejal: »In jaz sem njegov najboljši prijatelj!«
BLAGODEJNO SITO – Vsi jugoslovanski filmi s temo iz naše sedanjosti se »odlikujejo« z nekaterimi cvetkami družbene kritike. Če upoštevamo precejšen časovni razmak dogodkov, na katere ta kritika leti, od zdaj, ko film gledamo, smo lahko veseli, da je še precej gledalcev, ki se jim dobro zdi, če jih tisti od zgoraj malo slišijo, pa čeprav samo na platnu.
IZGOVOR VEČ – Naši nogometaši se lahko zgovarjajo zaradi neuspeha v Tokiu tudi na to, da jih na olimpiadi aktivno ni podpirla jugoslovanska publika. To, da imamo močne ljudi, pa so dokazali tudi že rokoborci.
