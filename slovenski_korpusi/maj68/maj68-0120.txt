Tvoj molk je trpka teža bolečine. Sprepletli so ti žico pred očmi. Že davno več ne meriš globočine, ki pod teboj nevidna valovi.
Skoz tebe pljuska zledenela kri. Prepad na dnu presekane pečine je kakor slutnja ognja, ki še tli. V njegovih zubljih tvoj obraz premine.
Prelij se v molk. Močnejši je od vsega, kar vtrinja v tebi zapoznelo luč. Iz davnih dni si že navajen zlega.
Izjokal solze si iz mrtvih pljuč in zdaj si vdan, zdaj veš, da vrat do Njega, ki bil je up, več ne odpre tvoj ključ.
