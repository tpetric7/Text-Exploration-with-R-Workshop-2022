Dragi urednik!
Tvoja prijazna ponudba me je zelo razveselila, krohotal sem se.
No, in sedaj k stvari. Kakor vsak človek, tako imam tudi jaz kajsi težav. Vendar ti zdaj ne bom pisal o njih, ker niso za v časopis. Je pa na svetu veliko zadev, stvari in ljudi, ki me jezijo. Ti imaš verjetno dobre zveze, torej pričakujem in te prosim, da zadeve, o katerih ti bom pisal, urediš.
Navedel jih bom kar po vrsti, kakor mi prihajajo v misel. Torej, jezijo me Dimitrij Rupel, Stanka Godnič, rubrika »Povedano na uho« v Ljubljanskem dnevniku, in sploh ves kretenski Dnevnik in še bolj kretenski Nedeljski na čelu z najbolj kretenskim Sattlerjem. Potem me jezi posrana Ljubljanica, onesnaženje ozračja, pizdarije z Maškarado, Jožef Phaganel, svetovna zarota politikov, mali zeleni človečki (ker se še zmerom nočejo spustiti), jezita me Meta in moj mrki stric, jezijo me proletarci in študentje (ne vem, kateri so hujša golazen, verjetno študentje, ki so pravi paraziti), jezi me Ruža Tremski, jezijo me policija, Jaša Zlobec in mestni promet, blazno me pizdijo Slovenci, banda degenerirana, in Mariborčani. Jezen sem tudi na Bleka, ta prasica nikoli ne vrne denarja. In končno sem jezen tudi sam nase, ki sem tak cepec, da mu še zmerom posojam – pa tudi zaradi drugih stvari, vsekakor tudi zato, ker sem se spravil pisati tako trapasto pismo.
Vse skupaj je improvizacija, zato sem gotovo veliko zadev in ljudi pozabil omeniti. Ti naj mi ne zamerijo, tebe pa ponovno prosim, da stvari urediš. Najbolje bo, če lahko dosežeš, da se omenjene zadeve in ljudi likvidira.
Prisrčen pozdrav!
Boris
