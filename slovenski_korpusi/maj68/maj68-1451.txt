Rad bi napravil kaj za najino ljubezen. Saj te ne ljubim le zato, ker imaš lepe noge in ker si v postelji odlična. Rad bi, da bi lahko ti rekel: »In ker te ljubim, prav zato sem stisnil pest še bolj krepko ...« A glej, čemu bi stiskal pest? Saj ne pomaga. Ničesar ni več v nas, kar je nekoč ljubezen plemenitila. Nevidna os, ki je postavljala človeka v soglasje s svetom, ki je družila v istem srcu ljubezen do dekleta in do domovine, ki je dajala čustvu stalnost in dejanju smer, a vsemu skupaj smisel, ta os, ki je nekoč poganjala življenje, se je zlomila. Čemu bi stiskal pest?
