Trohniš v spanju, v temačni rudi, v pomnjenju, uho je prešito z glasovi. Ptičje življenje v gibki amplitudi, v porumenelem zraku črtasti sledovi.
Na mrzli kliniki zavesti krhki čuti in dolga kapilara živega srebra. Tiha osemenitev točk v razsuti molekularni zrelosti sveta.
Instrumentalna skladnost med pomeni in v bledi sliki iz otroških let prvo osenčenje stvari z imeni.
Dež na površju sanjske dioptrije. V nevidni zbranosti skristaliziran cvet, v besedi jedka kaplja entropije.
