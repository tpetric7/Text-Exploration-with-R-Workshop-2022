Zdaj se srečujemo samo še pri pogrebih v temnih oblekah in z maskami na obrazih.
Na visok mrtvaški oder so položili gospodarja, poiskali stare svečnike, kropivnik in mešičast križ in se skušali spomniti vsega, kar naj bi sodilo k podobi gospodarja.
Varujemo ga podnevi in ponoči, pijemo žganje in črno kavo (vse bo propadlo, bi rekli stari) in govorimo, govorimo o vsem, kar vemo.
Zdravnik – tudi zdravnika imamo v družini – z na pol razumljivimi besedami razlaga vzroke smrti in ženske zajokajo, ker se jim zdi, da morajo biti za smrt še druge reči.
Stric pravi, preveč je garal in premalo dal nase; pri tem je obstal, ker ni hotel reči, da je preveč pil, sicer bi ženske še bolj jokale.
Iščejo trenutke njegovega veselja in vrtajo za spomini, ki bi pričali, da je bil najboljši, najdelavnejši, najveselejši človek daleč naokoli.
Potem se zbiramo, spet pijemo juho, kavo in žganje, ker zunaj je bela odeja in mislimo nase. Tu in tam se spomnimo, zakaj smo prišli in nekdo pripomni, da se mu zdi čudno, kako da smo se zbrali vsi.
Ko se poslavljamo, se s solzami ali stisnjenimi ustnicami in znova spoznavamo, da je smrt vendarle smiseln sklep življenja.
Stari običaji – s krsto napravijo na pragu križ – nam sežejo v stisnjene ustnice, razglašena pesem domačinov nas umirja in stare molitve pripovedujejo, da hodimo vsi isto pot.
Vonj kadila in sveč draži oči: zdaj nas je manj. Gospodarja ne bo in za nas dom ne bo več pravi dom.
Prav na teh vijugah do pokopališča se nekaj spreminja
Zvonovi, ki jih imamo polna ušesa, vztrajno in nepodkupljivo opozarjajo na to.
Zdaj si se, gospodar, razbil na toliko atomov, kolikor ljudi si srečal. Živel boš z njimi in z njimi dokončno mineval. Nikomur ne morem povedati o najinem zadnjem srečanju. Mislili bi si svoje. Ni bilo prav, da si jokal, tega bi ne smel, gospodar. Moral bi vedeti, da se nalivu časa ne moreš upreti. Dovolj dolgo si živel in v času, ki je naučil ljudi – misliti. Zemlja se ti je razdrobila. Kaj si mogel? Otroci so šli po svoje. Kaj si mogel?
Аna bi morala dobiti kmečkega človeka, ne pa oditi s šoferjem.
Oh, ne hodi smešen! Kje si ostal?
Fant pa nima obstanka doma. Ni mu za delo. Kot lončen lonec se bo vse razletelo. Sram me je pred očetom in dedom.
Legel boš v njuno soseščino, pa jima razloži, če bosta terjala in če bosta zdaj bolj potrpežljiva in dovzetna za pogovor.
Kako bi bil vsemu kos? Bil si kot vol, vprežen v voz, ki te je gnal po bregu in te nezadržno pregazil.
Jutri bom na istem bregu.
Grude prsti že bobnijo. Življenje se lepi iz milijarde drobcev. Kdo jim ve dati pravo ceno? Če zapustiš nekaj grobo obdelanih kamnov, si opravil dovolj?
