Dve leti nismo slišali zanj. Govorilo se je, da dela v neki nemški tovarni. Da ga je tovarnar skoraj posinovil, da je kandidiral za župana in hujše, neponovljive resnice. Mati mu je pošiljala dvajsetkilogramske pakete. Slovenska prašičereja je utrpela v tem usodnem obdobju velikanske izgube. Oče ga je svaril pred lahkimi ženskami, politiko in roparji. Na nekem mednarodnem sejmu so Dikija prikazovali kot človeka, ki dela 166 ur na dan. Tega doma niso nikoli izvedeli.
Pri povratku ga je sprejela vaška godba. Polovica prebivalstva je jokala: iz preračunljivosti in nepreračunljivosti, iz zavisti ali zlobe, iz ponosa in obžalovanja nad ubogim slovenskim fantom, ki si je primučil blagostanje. Nato je prišel finale: materi je podaril stroj za mletje mesa, sestri novo pudrnico z Romy Schneider, očetu tri kilograme pornografskih revij. Bratcu »pištolco« na vodo.
Nato je izginil neznano kam. Devize je posadil v plodno zemljo in iz črne prsti so zrastli dinarčki, ki so bogato obrodili, V Rožni dolini je kupil polovico hišice, narejene v gotskem stilu. Okrog hiše pinije. Med pinijami klopca. Ob klopci vodomet, ob vodometu golobi in ostala perjad. Vse kot v filmu … človek bi se kar zasanjal …!
Gospodinji je podaril velik, zlat prstan, da je zamižala na obe očesi. Ko ji je podaril še ročaj sesalca za prah, je popolnoma oglušela. Zelo značilno …
Opremil je dve sobici z desetimi posteljami in svetniškimi slikami ter si kupil star naslanjač. »Oddajam sončne sobe z azurno pobarvanimi stenami po smešnih cenah.« Mlade zakonce je odklanjal. Imel je idejo o ljubezni do bližnjega, ker je nekoč bral Dostojevskega. Za najemnino se je običajno s podnajemniki prijazno pogovoril: nikoli mu ne bodo plačevali v gotovini, pač pa mu bodo povrnili s kavico, kosilcem, likerčkom ali s čim podobnim – »če se slučajno srečajo …«
Prvi mesec je Diki spil 366 kav, 437 likerjev, pojedel 200 kosil in spil 12 litrov vina. »Tigrovo mleko«. Kupil si je tri pare čevljev in kulija. Svoje ovčke je presenečal na najbolj presenetljivih krajih – celo v Operi. Ovčke v stiski so kmalu odkrile, da ima stanovanje še stranski vhod. Diki pa si je najel mulca in ga postavil ob omenjena vrata. Tako se je po poteh opreznih pojavljal pri teh ali onih vratih. Žrtve je ogovarjal: »Lep dan, kajne!« To je pomenilo, da bi rad šel na kosilo. Če je dejal: »Dež bo!«, so vsi vedeli, da je žejen kot zemlja. Kadar pa je govoril o modi, so mu posojali denar.
Nekateri so se osveščali, drugi onesveščali. Prvi so pobasali kovčke, drugi so ostali pod azurnim stropom še mesec ali dva. Kandidatov ni nikoli zmanjkalo. Diki bi dočakal častitljivo in čedno starost stare bajte, če ga ne bi giljotiniral neki krojaški mojster, ki je imel idejo, bleščečo kot iglo.
Vrgla sta na cesto preostale podnajemnike, »da bosta zazidala nadstropje više,« sta dejala. Po nekaj dnevih so drdrali šivalni stroji pod azurnim stropom Dikijevega dela hiše. Miniaturni potres … Drdrali, drdrali, drdrali so, noč in dan. Diki se je vračal pozno, vse bolj pozno. Nato je raje spal pri kolegih. Ker mu je krojač zapretil s policijo, če ga vrže ven, je podal ostavko. Za denar od prodanega dela bajte je spoznal svojo lepo domovino in sedaj prosjači za štipendijo … Komisija pa se smehlja …
V predmestju je hišica. Med pinijami! V gotskem slogu. Pinije, klopca – vse kot v filmu. Le ob vhodu hiše visi skromen napis:
»Azurno krojaštvo« – Svetlina Bodež – (krojaški mojster)
