Močno obžalujem, da stanujem v predmestju, kjer kot gobe po dežju rastejo nove stanovanjske hiše vseh vrst: od mogočnih nemogočih kasarn, vrstnih hišic zadružne iniciative državljanov, do povsem privatnih in morda zato bolj ljubkih dvojčkov in vil.
Njega dni je bilo tam polje in doslej se – razen pozidanih površin – vse skupaj ni dosti spremenilo. Nič čudnega torej, da stanovalci niso bili zadovoljni z ureditvijo tako imenovanih komunalnih naprav.
Lansko leto je bilo nam študentom očitano nezanimanje za aktualne družbene probleme. Kot ena prvih žrtev kampanje za odstranitev le tega sem se udeležil zbora volivcev.
Občinski možje: odborniki in nameščenci so se potrudili, da so hudim nezadovoljnežem iz vrst volivcev predočili nezavidljivo stanje občinske blagajne, krmarili so spretno mimo čeri danih in že zapadlih obljub in se načelno sploh povsem strinjali z zahtevami občanov. Želje, zahteve in priprošnje so bile poslušane, zapisane in prepisane. Na papir seveda. Od časa do časa so glasovi diskutantov zašli v višino in fortissimo, nekateri so pozabili na lepo vedenje. Od vsega tega, od vseh poročil, diskusij in »raznega« sem si zapomnil le, da bo ulica, po kateri vsaj štirikrat dnevno brusim pete, asfaltirana v letu dni. Skromnega občinskega moža iz našega konca, ki mu je bilo nerodno izsiljevati prednost za te zahteve, ker tudi sam stanuje na tem predelu, smo hitro »potolažili« in prepričali.
Luže, polne blata in vode, ki sili v čevlje, sneg, poledica in plundra, spet luže in blato, potem pa prah in ostro kamenje, vse to se je v tem letu dni zvrstilo na naši ulici. Kot letni časi. Oholi novopečeni lastniki izdelkov »tisočkrat preklete« industrije so poskrbeli, da imamo, sosedje in jaz, na obleki tudi zabeležene odtise, ki kažejo, v kakšnem stanju se je nahajala inkriminirana ulica.
Zdelo se mi je, da bo obljuba izpolnjena, saj je tudi občinski mož stanoval na našem koncu in je dejansko, čeprav samo iz avtomobila, občutil perečo problematiko.
Leto je naokrog. Kaj vse smo v tem letu dni doživeli! Gonjo okrog investicij, »podivjanih« gradenj, elektrike in celo nekaj ulic so v soseščini asfaltirali. Prišla je jesen, deževje. Po ulici spet ubiramo najbolj kopna pota in bežimo na travnike pred avtomobili. Res nas ni več dosti ostalo pešcev. Torej edina sprememba na ulici: zmanjšanje števila uporabnikov – pešcev v korist motoriziranih.
Tudi odgovornost smo letos obesili na veliki zvon. Do danes nisem videl od blizu, kakšna je taka stvar. S police sem vzel dva para čevljev, ki so preminuli na grobem ostrem kamenju, s katerim so vsake kvatre posuli ulico za blagor avtomobilistov, in nadel plašč z najlepšo blatnovodno fresko in se podal v sosednji blok. Tam je stanoval pred letom dni toliko obetajoči občinski mož. Čevlji z gumijastimi podplati, s katerih je curljalo in so puščali sledove, so bili tudi del načrta.
Pozvonil sem. Vrata so se odprla in zazijal sem v tuj obraz. »Ali ne stanuje tukaj tovariš z občine?«
»Ne, se je preselil. Zdaj smo mi tu.«
Torej se je le zbal, da bi zaradi njega najprej uredili prav našo ulico.
