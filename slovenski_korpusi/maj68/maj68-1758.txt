Albino odnašajo pogrebci. Čisto mrtva je; bela, mehka, mrtva. Pogrebci se spotikajo ob istrski kamen iščoč pot po blatu med vikendi in kolnejo. Albina, mehka, bela, mrtva, se stresa na nosilih, ni še pokrita z belim prtom, zunaj je še in vidna, oblečena v pidžamo s hipi vzorcem. Dolgi črni lasje lijejo z nosil k tlom in se jih včasih dotaknejo, se povlečejo po mokroti, po ilu, po kamenju in postanejo na končičih rahlo blatni. Desnica ji visi navzdol, noge bose. Na mezincu noge opazim majhno rano. So jo drugi opazili? Pod nogo leži, mrtev, stlačen, črn škorpion. Veliki, strupeni škorpion včerajšnjega dne.
Bila je voda, do kamor je segal pogled. Voda je bila tudi nebo; do kamor je segal pogled, je bilo nebo. V kotu očesa je bila gostilna, kjer smo obedovali, hiša z nenavadnimi slikarijami, obdana s trto, ob njej zloženi stoli in mize in mačka z debelo glavo. Čez oko so leteli galebi posamezniki ali je drobna račka razlila sivo gladino neba-morja. Tam, kjer si obrnil glavo čisto malo v levo, so bili čolni, privezani na molo iz skal, poln količev za privezovanje, poln vrvi, mrež in kamnov in blatne poti, ki je šla čez. Predvsem je veliko čolnov, na obeh straneh mola stari, težki, trebušasti ribiški čolni. Kako dobro se jih spominjam!
Stopali smo skupaj, gospod Antonin na eni strani, na drugi jaz, med nama Albina, živa, lepa ženska, Antoninova hči. Gospod Antonin je pripovedoval s tankimi, ozkimi besedami, svojo zgodbo in svoje misli, svoje načrte. Komaj je prišel, spet odhaja. Sivo črna bradica se pomika pred njegovim obrazom kot puščica, v smeri katere gre; sivo črni lasje se mu zlivajo čez glavo kot slap vode, ki lije v smer, iz katere prihaja. Tenko, ozko, izgovarja ime; Kalifornija.
Stopali smo naprej dokler se ni pojavila pred nami, na vrhu očesa, peterokotna hiša s stolpičkom sredi strehe, hiša na rtiču, na griču. Iz nje je prihajala pesem ves dan, kajti plošče so se venomer vrtele na gramofonu in največkrat in tudi zdaj, se je vrtelo, kričeče, tožeče; I am gonna leave you, babe …
Iz stolpiča – dimnika se je gosto belo kadilo. Albina je skočila h kotličem, gospod Antonin in jaz pa sva sedla ob kamin, da čakava. Vlekel sem skozi cigaro tenke, modre dime, gospod Antonin pa je srkal iz kozarca drobne, fine požirke vina in drobno, fino govoril; Kalifornija. V tistem trenutku sem prvič opazil zoprnega ščurka, črno žival, ki je lezla po steni. Škorpion tukaj in ob tem času? Sem se vznemiril. Navadno jih ob tem času ni, je rekla Albina nekoliko preplašena. Ali sploh običajno so tukaj? Sem rekel. Včasih so, samo ne ob tem času, je odgovorila Albina. Hotel sem vstati in oditi po kamen za škorpiona, a žival je izginila v zid na mestu, kjer sem zaman iskal razpoko. Opustil sem lov, sicer pa je Albina prav tisti čas oznanila, da je hrana pripravljena. Hkrati je bilo spet na vrsti, ne vem kolkič že; … I am gonna leave you, babe …, stari, obrabljeni krik. Preselili smo se za mizo, pedantno pogrnjeno za tri. Topla, kadeča se hrana je v Albininih rokah iz višine nad mizo prikrilila med nas, da si jo vzamemo. Jemali smo si torej hrano vase nekaj časa in molčali besede. Govorili smo poglede, menjali si jih med sabo, s hrano, jedilnim priborom, okni, za katerimi je dan lezel v morje. Dan, že mrak, prekrižan z galebi, ki so nenadoma vstali od nekod in prhnili v nebo. Toda tu je bil spet zoprni ščurek. Zagledal sem ga, ko sem se slučajno nekoliko odmaknil od roba mize, da si očistim packo hrane s srajce in mi je zdrknilo oko in nato še drugo, ob nogah na tla pod mizo. Tam je bil, zoprni črni ščurek z dvignjenim repom. Lezel je po opečnatih tleh sem in tja in se bližal zdaj temu, zdaj onemu od nas. V hipu, ko sem ga hotel brcniti ali pohoditi, se je vedno brnil v drugo smer in tedaj sem videl; približal se je Albinini nogi in nevarno dvignil rep, a v hipu, ko sem hotel zakričati Albini, naj umakne nogo, jo je sprožila v škorpiona in ga brcnila pod mizo v moji smeri. Priletel je v neposredno bližino ene mojih nog, za hip obležal na hrbtu, in se z gibom, podobnim delovanju vzmeti, odbil od tal in priletel nazaj na noge. Tedaj sem sam sprožil nogo vanj, hitro kot živec, da me ne bi mogel zgrabiti, in ga brcnil od sebe. Mislim, da je letel proti gospodu Antoninu; tega nisem vedel, vendar sem sklepal po hitrem in vprašujočem pogledu, ki mi ga je gospod poslal čez mizo. Bilo je prepozno, da bi dal od sebe kako opazko v zvezi s škorpionom in prepozno je bilo tudi za Albino, da bi kaj rekla o tem, in navsezadnje prepozno tudi za njenega očeta, ki je že tudi sam brcnil škorpiona v enega od naju dveh. Začelo se je hitro in samoobrambno, da nihče od nas treh ni mogel posvariti ostalih dveh, čeprav je morda vsak od nas to prvi hip hotel. Tako smo molče jedli do konca in pazili vsak nase. Morda je vsak od nas nosil v sebi svarilo, toda rekel ni; le gospod Antonin je ostro, ozko govoril; Kalifornija.
Po večerji, že v temi, je odšel. Ujeti moram avtobus, da dosežem letalo, je dejal, kajti odhajam in prej imam še opravke v domači vasi. Jutri, pojutrišnjem, bosta videla letalo, je dejal, ki leti v Kalifornijo. Na svidenje hči, na svidenje njen prijatelj. Odhajal je po blatni stezi med robatimi skalami in izginjal v gozdu vikendov, med živimi mejami, lesenimi ograjami, garažami, oljkami, tratami. Ni se spotikal in ni se opotekal in nobena stvar na tleh ali ob tleh ga ni spravila iz smeri; hodil je trdno, ostro, naravnost in morda čisto tiho, sam zase, izgovarjal skozi ustnice; Kalifornija. Midva z Albino sva se vrnila v hišo in seveda, Albina je stopila k gramofonu, na katerem se je plošča iztekla in je le tiho brnel kot računski stroj, ter položila iglo na začetek. Spet se je oglasilo, tuleče, kričeče; I am gonna leave you, babe … Tedaj so začeli prihajati njeni prijatelji ploščarji, vsak s kupom plošč pod pazduho. Napolnili so hišo z dolgimi lasmi in glasbo, ki je podirala petero sten in razbijala šipe leteč nad morje, leteč pod nebo, v nebo, nad nebo v temo, v noč. Kmalu je bila polna noč strun, bobnov, krikov in morje se je vzburilo in začelo liti čez obalo skoraj do hiše na rtiču, na griču. Medtem so prijatelji sedeli vsepovsod okrog po hiši in opletali z lasmi, eden od njih je s kitaro spremljal gramofon, drugi je sedel Albini na kolena, tretji je ves čas poskakoval po hiši kot bi bil na vrvicah. Nekdo je filozofiral; Postaraš se. Postaneš kratkoviden, moraš nositi očala, moraš si vsaditi nove zobe, lasje ti izpadajo, postajaš plešast, živci te zapuščajo, kaj še imaš od vsega tega? Ah, vsemogoče je govoril. Drugi, tisti, ki je spremljal gramofon s kitaro, je govoril; Prima, ali ni to prima, kadar sem zajeban, moram poslušati to glasbo, to je za popenit, za popenit … je govoril. Tam je bila Albinina prijateljica, ta je govorila; Meni je tako lepo. Skoraj vedno mi je lepo. Jaz ljubim, srečna sem. Vse vas imam rada, je govorila Albinina prisrčna prijateljica. Tu je bil tudi moj prijatelj; Ah, je tovoril, midva sva genija, midva sva najboljša pisatelja. Čisto si me pomečkala, zmečkala, je rekel prijateljici. Ah, kaj vse so govorili, kaj vse počeli, kako so bili hecni, a ob tem smo si brcali sitnega črnega ščurka drug drugemu, da je bila žival že vsa upehana in se je na koncu noči skrila, tedaj pa so tudi prijatelji z lasmi in kitarami začeli odhajati in puščati hišo prazno, tiho. Ko je bila jutranja megla, ko je začela rahlo modra barva vstajati iz morja, so vsi odšli iz te hiše glasbe in se razstopili v dan, ostala sva Albina in jaz, prvič in edinič v življenju sama s seboj. Kaj sva počela? Začela sva metati gramofonske plošče nad morje, v galebe. Sprva sva izbirala slabše in manjvredne, potem naju je prevzel užitek ploščatega letenja in prestrašenosti galebov. Seveda nobenega nisva zadela, toda začeli so postajati črni in podobni krokarjem. Večje plošče so letele bolj ploščato in dlje, podobne črnim letečim krožnikom, pozneje ptičem. Modrina je postala modrejša, sprva nekaj malih belih oblakcev je zbežalo pred črnimi ploskvami, ki so križale nebo in poti galebov, vedno bolj črnih, vedno bolj podobnih letalom, ki lete čez morje, med njimi tudi v Kalifornijo. Nekatera so ušla v nebo, druga so padla v morje in tonila, puščajoč za seboj zvok, ki je tonil za njimi; I am gonna leave you, babe … in zaradi vsega tega nisva pazila. Nisva gledala, nisva poslušala, nisva tipala, nisva opazila črnega škorpiona včerajšnjega, današnjega dne.
Jaz sem letel za galebi, Albina ne. Vrata so se zaprla za njo in odšla je, na srečo, odšla je, na pot brez vrnitve.
Nebo nad morjem je še vedno polno črnih ptičev. Od časa do časa stopim iz hiše in jih gledam, in se čudim; potem se vračam noter in opravljam hišna dela, pomivam posodo, brišem prah, čistim madeže od blata, ki so povsod po tleh, ostanki korakov vseh ljudi, ki so bili tu. Gramofon je prazen, nobene plošče več ni zanj, zato hiša molči, zrak molči, dnevna luč, ki je povsod, molči, jaz molčim. Tedaj nek rahel šum prebrenči tišino; veča se v tehnični zvok in bliža. Prihaja iz zraka, iz višine nad hišo s stolpičem, na rtiču, na griču. Stopam iz hiše, z očmi navzgor; letalo gre čez hišo, majhno, ker je daleč, srebrno svetlikajoče med vsemi temi črnimi ptiči, gre letalo počasi (ker je daleč) čez nebo, bučanje stroja prihaja do površine zemlje v obliki brenčanja čmrlja. Nenadoma pa ni več zvoka; toda le za bežen hip. Potem je zvok pok in ogenj. Srebrnina je črnina in pada med črne ptiče, pada niže od njih, pada do vodne gladine in pade pod vodno gladino, pade do tal morja razbito v kose. Veliki mehurji zraka eksplodirajo iz vode, doneče klokotajo; El Fatah, El Fatah. Ko se veliki izčrpajo, pridejo na vrsto manjši, ki tenko pokajo na površini in brobotajo, ozko, ostro; Kalifornija …
