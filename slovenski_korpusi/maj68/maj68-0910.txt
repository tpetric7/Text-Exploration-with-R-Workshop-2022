Na brezpoti, ki so jo petpedikali koraki, je rekla bolečina na zahodni celini glave: Že dolgo gradim satje, ga polnim z medom, ki ga ne razumeš. Ki ti je tuj. Ki ga ne boš pil, ker ga cedim iz tvojega mesa.
V kraju zdaj, pozneje ali zmeraj so se ustavili koraki, ker je spregovorila noga: Do kosti sem se te nagrizla. Nažrla sem se svojega imena. Odslej ga brez koristi oblizuješ v ustih.
Nihče ni videl glave, ki se je kotalila po bregu z masko iz prsti, oblepljena z obliži razpadanja: Vračam se za zmeraj. Vračam se v prostost, je pela in pijansko razmetavala zobe in zgubljala oči po mokri travi. V grapi se je dotrkljala in se potuhnila in dolgo hujšala v popolnost.
Od tu se ne vidi nikamor. Nikjer ni tistega, ki je bil oropan. Ki se je razbežal. Misliti nanj je teže, kot misliti o luknji v izgubljenem zobu.
