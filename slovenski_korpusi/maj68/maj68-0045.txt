Če že plavaš proti toku, moraš imeti vsaj veter v hrbet.
Dosleden je človek, ki je bil enainštiridesetega leta partizanski kurir, enainšestdesetega pa upokojen kurir.
Železni spomeniki so bolj praktični kot kamniti; namreč železo se da laže pretopiti v topovske krogle kot kamen.
V Ameriki imajo vsaj kip Svobode, drugod pa še tega ne!
Če bi bil Adam turške vere, bi bil imel harem, v katerem bi bilo prav toliko žena kot je imel reber.
Mrtva usta ne govorijo, a kljub temu včasih kričijo.
Najboljši ni tisti lažnivec, ki tako dobro laže, da sam sebi verjame, pač pa tisti, ki tako dobro laže, da mu drugi verjamejo.
Vedno sem občudoval nepoštene igralce, ki so bili v vlogah poštenjakov veliko bolj prepričljivi kakor v vlogah nepoštenjakov.
Poštena žena spi z moškim prav tolikokrat kot navadna vlačuga; dejstvo, da spi vedno z istim moškim je zanjo kvečjemu obtežilna okoliščina.
Ko je v vojni izgubil roko, je dobil čin kapetana. Ko je izgubil še nogo, so ga povišali v majorja. Ko je slednjič izgubil glavo, je postal general.
Kar lahko narediš danes, ne odlašaj na jutri, marveč reci, da si naredil že včeraj!
Nikakor ne morem spraviti v sklad dvoje navideznih protislovij: namreč, da je alkohol strup, in da navadno rečemo, preden kdo izpije kozarec alkohola, »Na zdravje!«
Pogled na svet je odvisen od tega, od kod gledaš nanj: iz lože ali iz zadnje vrste na galeriji.
Razlika med javnim in privatnim mnenjem je prav tolikšna kot med javno hišo in privatno.
Smrt je naravni zaključek nenaravnega življenja!
Podatki iz biografije: z desetimi leti je bil ministrant, z tridesetimi pa minister.
Če odprete okno v svet, se morate sprijazniti s tem, da skozi odprto okno včasih zapiha tuj veter.
Vsakemu generalu se pozna, da je začel svojo kariero kot kaplar.
Bolje je biti osel, ki ga imajo drugi za filozofa, kakor filozof, ki ga imajo drugi za osla.
Kaj je bilo prej na svetu: jajce ali kokoš? – Petelin!
Človek sem in ničesar živalskega mi ni tuje!
