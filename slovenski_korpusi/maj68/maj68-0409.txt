Ljubljana je že od nekdaj lepo mesto. Vanj prihaja tudi mnogo študentov. Njihove revne občine jim dajejo štipendije, njihovi starši jim pošiljajo apanaže in tako ima Ljubljana izredne lokale, ki poslujejo z dobičkom in občine bajno žive na račun lokalov, pardon, študentov.
Zaradi tega v Ljubljani podirajo cele predele, zidajo palače, ulice pa so tako že vse asfaltirane (razen v revnejših občinah, kar pa nikomur ni nič »mar«).
Stare ljubljanske gospe, ki imajo vsaj malo večja stanovanja, pa lahko celo shajajo ob svojih pokojninah. Ostale slovenske province pa propadajo.
Tudi v Mariboru so se možje zavedli in ugotovili: »Kaj TAM, kaj Metalna, kaj MTT! Naše mesto ima toliko teh »fabrk«, pa žalostno životari. Ljubljana pa jih nima nič, pa kako ji gre!«
In ker posebne vlade in ustreznih sekretariatov mestni možje le niso mogli ustanoviti, so ustanovili vsaj višje šole.
Od takrat je dobil Maribor tudi: restavracijo Center, hotel Slavijo, novi most in modno hišo! Skratka – začenja se razcvet mesta ob Dravi. Ezlek in samopostrežna in dancing in bar – vse to je že bolj polno in občine že kar malo lažje dihajo.
Ampak Mariborčani se v osemnajstih do dvajsetih letih najedo svojega mesta. Tudi se jim zdi, da Maribor le še nima pravih tradicij pri ožemanju študentov. Zato, če le morejo, pobegnejo v Ljubljano. Tam se da lažje zapraviti 30.000 na mesec.
Ljubljančani pa poznajo ljubljanski sistem, po katerem si nekako prisiljen študirati vsako leto na drugi šoli. In tako – se lepo selijo v Maribor.
Iz tega vidite, kako koristno je visoko šolstvo ne samo za občine, ampak tudi za študente!
Mariborčani in Ljubljančani – oboji gredo na pot z velikimi upi. In stare gospe v obeh mestih so vse blažene! In čeprav se naša družbena ureditev tako trudi, da bi se naša ljuba dežela čimprej znebila vseh starih ljudi, se zdi, da se bo nekaj primerkov le lahko ohranilo!
P. S.: V začetku je bilo nekaj ugovorov proti višjim šolam (in še danes je nekaj ljudi proti temu, da bi jih še razširili). Pojavlja se mnenje, da višje šole le niso tako rentabilne. Toda dokazi v tej smeri so prazni, so nič, so dim, so megla! Danes zares lahko študira samo tisti, ki ima denar! Danes ni več tako, kot v stari Avstriji, kjer so včasih lahko študirali celo sinovi kmetov! Kajti socializem pomeni urejeno gospodarstvo (in tudi urejeno šolstvo) in to naj bo vsakomur jasno.
