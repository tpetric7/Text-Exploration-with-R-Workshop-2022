Sredi noči, ko spremenijo vse stvari obliko in pomen, v sencih stebrov ter dreves postave tistih oživijo, ki jih več ni ...
Na vrancu spenjenem se zbeganost zbudi. Vratarji groze z rdečimi očmi nespečnosti prisluškujejo v temo ... Molk. – Le žalostne oči velike, očitkov polne vame zro – in ni besed.
O srečen, kdor zasliši govorico mrtvih! – Neslišno kakor ribje luske tedaj odpade ničevih stvari lišaj ...
Trenutki blažene tišine. – Cvetovi v sanjah zapojo med travo. – Nočne roparice glavo sklonijo na mehke prsi – poslušajo kovanje src ukročenih ...
Sredi noči, ko vse stvari spreminjajo obliko in pomen – v sencah stebrov in dreves še sebe uzrem.
