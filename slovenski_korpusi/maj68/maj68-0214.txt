BREZ ODMEVA: v zadnjem času večkrat slišimo in vidimo, kako kdo zakliče ali zapiše kakšno ostro besedo tja na koprsko stran. No in – nič! Morebiti so možje peresa premili oziroma pretihi, kdo ve?
TEŽAVE (S) TRETJE STOPNJE: nekje so se hudo sporekli predavatelji in študentje tretje stopnje. Nekdaj so si bili baje kolegi in so natanko vedeli, kdaj jim je predavatelj zašel na tanek led. Drugod pa gre (seveda!) ta študij brez težav. Učenci sede v klopeh in samo poslušajo.
NOBENA JUHA SE NE POJE TAKO VROČA KOT SE SKUHA: to sem jaz vedno pravil. Še posebej jeseni, ko je univerzitetni odbor posegel po brucovanjih in podobnih zabavno-športnih prireditvah. Takrat so se nekateri hudo razburili. Zdaj pa spet po starem …
DVAKRAT, DA BO BOLJ DRŽALO: menijo pri popularnem tedniku v hiši »Dela« in ponatisnejo (v bolj poljudni obliki) zahodno-nemški intervju o tabletah anti-baby, ki so ga pred 3. dnevi objavili v lastnem štirinajstdnevniku.
TRDONJA JE PRAVI TRDONJA: in se kot tak požvižga na Slovenski pravopis 1962 in še SP 1951 povrhu. Morebiti ga bo Lakotnik, ki je topogledno višje naobražen, podučil, da so gangsterji doma v Chicagu in nikjer drugje.
ČAS – NAJBOLJŠI ZDRAVNIK: tako še danes menijo v naših krajih in puste, da po slabih časih malo Save, Sore, Soče itd. preteče; šele potem hite polagat obkladke na boleča mesta. Ali pa o njih napišejo kako dramo – z majhnim zobom časa, seveda!
KONSTRUKTIVNI PREDLOG: tretješolec Tine, ki je slabo podkovan v matematiki, predlaga, da milijonu dinarjev odrežemo nekaj ničel, kajti tako bodo on in drugi, ki doslej niso znali z njimi računati, kakšno reč morebiti le prav izračunali.
ZAKAJ JE »LEV« TAKO POŽREŠEN: projektanti in drugi grešni kozli so gotovo Ljubljančani, ker njim v novem hotelu pač ne bo treba spati in hotelskih uslug plačati!
