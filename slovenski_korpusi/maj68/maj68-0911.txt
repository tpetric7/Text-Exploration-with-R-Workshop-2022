Kako je z živaljo, smo vprašali zjutraj. Njihovi trdni zidovi so molčali. Naselili smo se pred vrati njihove hiše. Luske so nam pognale v grlu od žeje istega vprašanja. Z živaljo? S katero, je odgovoril opoldne njihov zasenčeni glas. S tisto, ki jo pričakujete, smo se odreševali, ampak njihovi obrazi so se spremenili v bele lise, ki so se utrnile v notranjost hiše.
Kje je nova žival, smo zahtevali zvečer. Dolgo smo čakali. Ko smo dočakali, so odgovorili: Pomagajte nam obdržati skupaj naše štiri stene. Roka, ki ni roka, jih maje. Roka taca neznanega.
Prišli smo vam čestitat k rojstvu nove živali, so se naša usta razcvetela v mračnice. Ampak njihov odgovor se je razsul, kot da je december siknil med regratove frlivce. In skoz odprtine zidov, ki so naglo trohnele, nam je odgovarjala neprevedljiva sila nove živali. In ko je stopila iz svojega rojstva, je bila brez oblike. Neotipljiva in brez zvoka. In mi smo bili zanjo kot hiša. Kot hiša iz zidov, ki se ne vidijo. Ne čutijo. Ne otipajo.
Kje je nova žival, smo se srčili. Odgovorila nam je tišina. Tišina, ki je odmevala v novi tišini. In globoko za tišino molk, ki je sejal vsebino naših kosti na rešetih brez nas.
Poslušali smo, kako je curljal naš pepel v tihem peščenem stroju nove živali.
