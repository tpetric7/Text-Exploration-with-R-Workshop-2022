Prihajal je na rob gozda, človek ali tisto, kar je že bil. Ustavljal se je tam in bil podoben nihajoči senci veje, njegov obraz pa kakor sneg, primrznjen na travo. Kakor da gleda zelo srepo z neba, medtem ko se tudi hitro raztaplja. Ni bil tak, da bi se mu lahko približal. Ni bil napolnjen z mnogimi besedami.
Nekoč pa je spregovoril. Govoril je težko in z besedami, ki so odmevale v cerkev večera kakor dolg molek kletvic. Potem je spet odšel med debla, prezirljivo se je raztapljal med njimi, in ko so ga iskali, so ga kmalu zamenjali s sencami, ki jih je bilo veliko in so se dale zlahka ujeti. Igrali so se tisto igro, dokler ni njihovih korakov spodsekala noč.
Zjutraj so tuji možje prinesli mrliška nosila. Na njih je ležal: dva kosma las, zlepljena in povaljana od boja s tistim, ki je bilo tako mogočno, da ni pustilo za sabo nikakršnih sledov. Tudi na nosilih ni bilo nič, razen tistih las, čeprav so se tuji možje sprenevedali, da nosijo zledenelo truplo.
