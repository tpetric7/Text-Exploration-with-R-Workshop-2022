Danes, v četrtek 30. septembra, ko so imeli moji najboljši prijatelji na CK sestanek, da so se pogovorili o mnogih in vseh perečih stvareh, je moj najsijajnejši znanec France Popit veliko povedal o tem, da se morajo komunisti obnašati politično zrelo in sploh spametno in predvsem lepo. Danes pa se nisem igral samo poslušanja in gledanja TV dnevnika RTV Ljubljana.
Danes sem bil po letih in letih spet enkrat na obisku pri nekem mojem bratrancu. Sploh ne bom skrival, marveč bom skušal stvar razkrinkati, kolikor je v moji moči, zato navedem važne podatke, ki so mi znani, pa naj si pristojni organi s tem pomagajo, ker jaz ne vem nič več in nič manj. Bratrancu je ime Lah Matjaž, stanuje v III. nadstropju hiše št. 27 na Resljevi cesti v Ljubljani. Ker sem prišel sem na obisk po vseh mnogih letih, so bile tu nove stvari. Bilo je njegovo dekle, ki se je pravkar pritoževalo, da ne dobi nobene službe. Bratranec Lah Matjaž je bil raztresen in me je pozabil formalno predstaviti dekletu, tako da o tem dekletu ne vem nobenih formalnih stvari. Dekle je povedalo, to res, da je končalo šolo za farmacevtske tehnike, službe pa ne dobi. Mene je podrobneje zanimalo, če se službe, kadar si farmacevtski tehnik, ne dobi nikjer v Sloveniji. Dekle je reklo, da se službo sicer dobi, toda samo v Kobaridu. Jaz sem menil, da ji tedaj kaže stopiti v Nemčijo, in sploh sem si prizadeval problem rešiti, ker so se mi zazdeli farmacevtski tehniki v redu in potrebna stvar. Dekle je molčalo. Potem ji je bilo mogoče naenkrat zadosti in je povedalo te reči, ki jih bom zdaj jaz obnovil s svojimi besedami, ker nisem tako dober pisatelj, da bi se upal iti reprodukcijo njene govorice.
Njen oče je nekakšen vodja (eden od) nekakšnega podjetja, menda ravno farmacevtičnega, kar dekletovi duši dela še hujši konflikt in nerazumljeno silo in stisko, čemu prav zanjo ni kruha. Te dni je eden od direktorjev iz očetovega podjetja odhajal na novo dolžnost. Odhod so morali, čeprav s solzami v očeh, njegovi najbližji kolegi in sodelavci in seveda sam dostojno proslaviti. Dostojno so ga proslavili tako, da so si naredili tridnevni piknik na Krki; bilo je mesa na žaru, bilo je cvička, bilo je bab. Potem pa je prišla nedelja in prikradel se je večer, da je bil zdaj jutri pred nami ponedeljek zjutraj, ko se je treba spet prikazati v službi in se zajebavati naprej. Tedaj so dobri kolegi urnobržno sklenili, da je bilo teh nekaj dni tako fino in predvsem malo, da se morajo najti še enkrat med tednom, ampak ker so med tednom delavniki in je časa manj, se bi sestali kar v Ljubljani. In danes je četrtek in so se sestali v Ljubljani, da gredo v kakšno nobel restavracijo na večerjo, da se bojo vedno z lepim spominom spominjali tega enega direktorja, ki odhaja na novo dolžnost in odhaja s te dolžnosti, kjer smo ga mi vsi tako ljubili.
Tako približno je povedalo dekle. Jaz sem se malo smejal in sem vprašal, kdo je pa vse to plačal. Zdaj je dekle reklo, in bilo je mogoče malo začudeno, da vsega tega pač ni plačal direktor, marveč je in žretje in pitje in fukarijo plačalo podjetje. Potem sem trpljenjapolno majal z glavo, češ seveda, kdo pa drugi, in da bi pogovor zaokrožil, sem vprašal, kam tako daleč gre ta mož, da so ga morali zreči, pijanci in fukači tako solzapolno odpraviti. Dekle je reklo: »Saj, saj. Jaz ne bi nič rekla, če bi šel ne vem kam. Ampak je samo v istem podjetju šel na drug položaj.«
