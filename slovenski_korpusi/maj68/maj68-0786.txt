I.
Pred najvišjo vaško hišo stoji na trimetrskem kupu žekna, da mi krili z rokami v obraz in od togote zaripne v svojega, mlad kmet in vpije pojdi malo v rit. Tedaj me prešine, da bi mu pokazal, kako: pridi dol, se pomeniva s košem v koš in v brk, če si kaj sila. Precenim, da sem se uštel. Rečem, tokrat. Rečem, drugekrati nimam. Ko mi zasune prva pest grabečega in tako žgočega pepela oči, pomislim, ko topim skoz priprte veke nekaj solza, skoz katere mi sonce nalomi mavrico, da sem pogubljen. Nagonsko se sklonim v počep, da tik za in po slednji previdnosti začujem prasket leteče žlindre kak las nad glavo. Oči mi solzijo, skoz katere – solze – se v nekem določenem trenutku razveselim vdora napadalčevih nog v sivo škripajočino. To je razumljivo. Kakor je kup malone stožčast, se noge popeljejo v strmino k meni, to gibanje se pridrži do kmetove zadnjice, katera udari ob preostalo konico žeknastega stožca; tu se telo prelomi, da pade preje gornji del vznak in se po meni nasprotni strmini zaplazi navzdol – tedaj opazim, kako mi izginjajo za kup tudi noge, prav kot so še malo prejci prizivale naravnosti in pogubno v pogibel oče na svet navzdol k meni. Smešno, kako so se stopala zapeljala po kupu navzgor namesto nizdol. Ko ne bi razumel, da imajo prav te noge na preskočni strani kupa vlek svojih sedemdesetih kil čokatega trupa. Zdaj, ko še vedno ne morem trditi, da moje oko more slediti in opažati odlično in distingvirano, se opotečem okoli kupa da dvignem sprva desno in zdruga levo nogo.
II.
Kaj bo jutri? Jaz bom mrtev.
Čerbaba je starka v črnem. Ta hip gledam, kako se čerbaba nagne z visoke terase nadme in reče, je to ženska, je to moški. Češpljavi suhljati dedec mora biti njen mož, ko kriči za njenim hrbtom, za ped je višji, tako gleda name prek čerbabine glave: »Kijeovo.« Tako sprašujejo tod. Vem, da »kijeovo« pomeni samo »kdo je to«, a toliko zlobe in sovraštva je vtolčene v ta »kijeovo«, da se mi zdi kijeovo velika, mlahedrava betica z obrazom dobre jedače iz črne rute, kot penis v polerekciji debelega moža pri štiridesetih. Pomislim, da me ti ljudje sovražijo kot krastavega prasca. Pomislim, da mislim. Pomislim, da sem v svinjaku z več separeji. Pomislim, da se ob tem ljudje šalijo na račun, češ to je takšna svinja, kot svinje sploh ne smejo biti.
Spominjam se, ko sem prvikrat stopil na obisk, rekla je, naj oprostim (z odpirajočo kretnjo desnice pod komolcem je napravila polkrog od leve v desno – s tem je pokazala svojo sobo), ker da je razmetano. Šele zdaj sem opazil, da v resnici vsepovsodi vlada zanikrno pasje gnezdo, vendar sem skomignil z rameni in odvrnil, da se mi zdi soba v popolnem redu; takoj je poprijela in rekla: »Je tako. Taka soba je taka, da se ve, da soba ne sme taka biti.« Nato se je zasmejala in meni se je dopadla. Čerbaba se je zasmejala. Zdaj se smeje še njen penis. Smejita se oba, ko sta gori na terasi; čerbaba vrže za menoj, ker me hoče zmeniti zanjo: »Hajde u pićku materinu.« Ne vem, zakaj se mi prikaže nekakšna mati, kako mesi kruh. Mesi, da si v mislih nekako pomaga z usti: ko v ritmu gnete maso prožnega testa, v istem ritmu premika usta – prvič v smeh in potem v jok. To pomenijo otroci. To pomeni dečkom sonce; ko ima usta v razkrečenem U, je veselo in se smeje, ko je črta obrnjena, pomeni, da sonce joka in da se pripravlja k dežju.
Prodate jajca. »Pa imaš svoja jajca« reče čerbaba, ko se mi zamegli od predrtega želodca. Imam, rečem, in se delam, da mi šala stori nepopisno radost, vendar, pravim, so premalo. »Pokaži mi jih,« reče teta, »če niso gnila.« Razvežem belo culico in v teto posveti deset ogromnih belih jajc. Omenim, da je moje mnenje o vseh desetih jajcih ugodno; še zdaj se vidim, kako po kolenih zlezem v kurje gnezdo in jih še topla vlečem kuram spod riti.
Spominjam se, kako teta v vsej debelosti orjaške in izjemno visoke postave sedi na pritlikavi, zgoraj oblazinjeni pručki; kolena so tako, kot je sedalo nizko, visoko štrleče v zrak, in krilo iz tanke črne tkanine sega do tal, vendar se lahak tekstil med koleni sedla in tako izkipari tetina debela stegna v zakurjeno sobo k meni. Ko zravnano stojim ob njej, ji ne držim niti do ramen. Pripoveduje, da so ji vzeli moža. Ne razumem, kako se vzame moža. Pripoveduje, da ji hočejo potegniti stol in posteljo spod riti, zdaj ko nima moža. Reče, to so udbaši. Reče, ali si že lulal. Odvrnem, da nisem lulala, ker me ni tiščalo. Popravi me: »Lulal. Lulal. Saj si vendar dec.« Pomislim, da rečejo nekatere deklice »dec« onemu moškemu, ki se vedno pred njimi polula v prazno pivovsko flašo in jo nato polno vrže mednje na kamenje. Tam se steklenica razleti in scalina frklje okropi po nogah in obrazih. Dec pa še kar naprej stoji tam in drži ono iz hlač v rokah in se krohoče vanje. One ga gledajo prav tja. Nihče ne odneha, dokler ne priteče teta in deca ne prežene z dolgo, zadaj prišpičeno fižolovko.
»Lulal,« reče teta še enkrat. Nisem. Zakaj. Če me sploh ne tišči. Neumnost. »Če se mi poščiješ,« zagrozi teta. Pomislim, da se bom zares poscala. Reče, da se je nekoč poscala od smeha. Vprašam, zakaj. Reče, da se ženska često poščije od smeha, ker ne more držati. Med vojno se je prehladila v mehur in vzeli so ji moža. Zakaj ste vzeli tetam može. Zakaj imam samo teto. Zakaj ima teta samo mene. Zakaj se spomnim tete, ki sem ji rekla mama. In deca, ki sem mu rekla oče. Kako oče lula v flašo in tisto zažene med ljudi. Kako je oče velik in z očali. Se bom polulala v posteljo na sveže rjuhe. Kje se bo sušila žimnica v tej hudi zimi. Oče. Zakaj so mulci rekli, da sem na svet prilezla iz očetovih jajc. Kje ima oče jajca. Zakaj so ji vzeli moža. Zakaj. Kakšna so jajca.
Eno, ki je pravkaršnje, je vlažno posrano. Zunaj na luči opazim med številnimi zelenimi marogami liso sveže krvi. Teta onemi, o uboga kura. Odvrnem, da se je pretrgala kapilara in da kure ni moglo kaj dosti boleti. »Ti naredim fino omleto, ali kaj?« Lačen sem. Oba sva lačna. Tu na otoku je draginja in lakota. Kako lepa teta. Kako maram teto. Teta. Ko me objame, ima prsi. Pomislim, da ne bom več lačen, ko popijem njeno mleko. Dosti mleka. Teta-dojka. Teta-čerbaba. Teta-mama. Teta-oče. Teta-moja familija. Teta čerbaba? »Jajca.« Pomislim, da ni očeta. Oče je France Prešeren. Mati je Narava. France Prešeren je spal z Naravo. Potlej so ono vzeli in položili teti pod posteljo k porcelanasti nočni posodi. Notri je kurji šajs in mlakužica dehteče krvi. Nago bitje s črnim lulčkom leži pod posteljo in kriči na ves ritkasti goltanec: iz ritke brizgne svetla kaša: človeček je mariniran s svojim tenkim drekcem. Teta reče: »Bomo bolj tenko srali, počakaj.« To mi pride živo pred oči, zato se zasmejem. Teta mi pripelje zaušnico. Spominjam se, da me je dala klečati v kot. Nisem se branil. Pokleknil sem v kot. Teta je rekla, da so bili včasih drugačni časi. Pri nunah so gojenke (teta je bila gojenka) za vsako figo klečale na ostrih polenih tudi po vso noč. Jaz sem klečal pet minut. Klečal sem v kokošnjaku in brskal jajca kuram spod riti. Eno je bilo krvavo. Čerbaba reče, deset jajc po dinar komad. »Deset jaja, svako dinar, a tvoja jaja ne vrede ni pola kurca …« Potem se široko reži. Pogledam v črno luknjo brez dna. Kaj ko bi nalil vanjo toliko vina, da bi prišlo do roba. »Hajde, malo vina, pa se napij …« Ne. Nočem. To vino je priskutno. Zima je, burja veje. Od tod je videti morje rahla bela čipka. Teta me dvigne v naročje in me popestuje. Položi me v posteljo. Zebe me, zima je, burja, kaj me ne bi. Teta me polaga v posteljo. Hvaležen sem, to sem. Gledam lepi obraz, kako lep obraz. Teta. Kako se mi približuje, ko ugledam na beli koži črno stonogo; kako gomazi in z neštetimi nožicami reže v ta obraz ošrbljeno brazdo temnoškrlatnega sluza, kako izginjajo lepe ustnice med žuželkinimi stotimi nožicami, katerih vsaka je na konici razcepljena v ostro čeljust, ki žanje, melje, žre. Kako grd obraz. Kako velika žuželka, nepopisna veličina stonoge, ki mi je pojedla teto. Saj mi je pojedla teto. Stonoga je pojedla mojo družino. Očeta. Mamo. Sestro. Brata. Psa. Moža. In teto. Zdaj me načne. Tipalka me ocenjuje z vso pedantnostjo, ki jo instrument te vrste zmore. Moja teta, zavpijem v tipalko. Moja teta. Tipalka prestrašeno odskoči. Obledi v zraku nekaj pedi pred mojimi očini; zdi se, da bi se žuželka nekako hotela približati, približati z vso naklonjenostjo, lepim licem. A hkrati, čutim prav jasno, se nestvor zaveda ogabnosti svoje neizrekljive pojave, celo sramuje se je. Zdaj vem, da me stonoga ne bo pojedla. Stonoga je vendar moja družina, ona me vendar ljubi. Čutim, kako me stotero nog ali rok ali klešč ali česa gomaze prižame in trdo stiska k trebuhu jeklenomrzlih obročev z nepojmljivo ljubeznijo, čutim tudi, kako me zapušča nekaj poslednječloveškega, kar je še bilo v meni, na mesto tega pa priteka vame ognjevita, panična ljubezen do nogatega, kleščastega in jeklenoobročastega trupa orjaške žuželke; kako se ljubim z NJO, prav do samega najsilovitejšega konca – do bolečine.
III.
Čerbaba vpije v moj hrbet. Psovke se me kljub ihtavosti ne morejo dotakniti, čutim pa nekak zadah zlobnega zdravništva v vsem tem. »Jebi si tetku …« »Jebem ti tetku …« »Jebo ti pas tetku …« Poznam. Znova pomislim, da so to čerbabine pretenzije na mojo za te kraje bizarno pojavo. Reče, porežem ti ušesa. Nikoli se ne preneham čuditi očitnemu srdu žene v črnem, kot nikdar ne bom doumel čerbabine podtalne, prikrite jeze, katere obsežnost in silovitost sem pravzaprav vedno samo zamegleno slutil nekje v ozadju. Jutri pride njen sin, pravi, boj se ti mojega sina. Pomislim, da se mi ni potreba strašiti prav nikogar, saj, končno, živim zelo dostojno in drobno. Jajca položim na tratnik poleg kurnika blizu čerbabinim nogam in se spomnim o pravdi, koliko kamnov mora biti, da jih smemo zvati kup kamenja. Gledam vztrajno in premiselno, a deset jajc se mi ne zdi kup jajc. Lačen sem.
Teta leži v globoki postelji, nekaj mora biti narobe, glavo je zavila v grobo pleten volneni šal, katerega si o najhujšem mrazu opasa čez trebuh, da si pregreva bolni mehur. Če je teta lačna.
Še vedno klečim in desno je morje, naravnost je morje, levo je morje, zadaj pa je temačna čerbaba ter nekaj preplašenih kokoši okrog njenih nog. Ko vstajam na stopala, poberem s kolen kosmatih zimskih hlač dve nalomljeni stebli mrve, ki sta me ujeli notri na gnezdu, iz žepa pribrskam denar in ob tem se čerbabi veselijo oči. Spet se zasmeje, da naredi črno brezdno: jutri pride moj sin. Mi že pokaže. Deset po dinar – to je … to je deset dinarjev. Nohti so le polovica, ostalo je spoprimek debele roževine, kože in zadrte umazanije. Prsti so kratki, prav krepki, da se podajo debeli, raskavi dlani. Koža je na las podobna zemlji otoških njiv. Ko gre bankovec iz moje roke v prečrvljeno in vozličasto prstje stare otočanke, me sredinec, ki je najdaljši in tudi najdebelejši, rahlo oprasne zdolž dlani. Obide me, da je to stonoga. V tem drobnem trenutku dotika z enim samim neznatnim delcem čerbabinega telesa začutim sto dotikov. Ali je to razdelana koža. Je to stonoga.
Jutri pride moj sin.
