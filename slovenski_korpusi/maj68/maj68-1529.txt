Veter nosi žensko ljubezen v naročju, desetino cvetnic v cvetnem košku; in jezičaste, enospolne glave govorijo na vseh javnih parkih enolične govore, pljuvajo v čaše svoja usta in plodnice, njihove roke so zrasle v cevi: – ko je prišla, sva se poljubljala z neizmerno slastjo, s planiko v zenici, za večno lačna drug drugega, za večno omrtvičena, topla telesa na visokih gorovjih, kjer kljuvajo sončni jastrebi poslednji mesečni zahod, potem gledava s slepimi očesnimi votlinami, s platonskimi solzami mestno, težko, jutranjo platino; trave čudovito zadišijo po majskih planikah, vrabci brbljajo kot otroci, v enem samem hipu sva prisluhnila lastnemu srcu, ki sva ga zašila nekam v prsi; z zaprtimi očmi in s priprtimi ustnicami so se odprle lasaste čašice, objela sva se, dva kragulja v zraku, v sivi višini, nikdar nisva vedela za obzorje in za lok prižganega sonca, ki odseva v mrliških očeh, govorila sva v svetniškem siju najine mladosti, obležala sva na zeleni postelji iz bilk na zemlji, obležala sva nekje pred neskončnimi, svetlimi, jeklenimi tiri brez vrnitve, pred sinjimi salvami, kjer padajo nedolžni in krivci … nekaj planik je omahnilo v prepad tvojega krpastega lišaja, tvojega koprnenja, tvoje ničnosti, nekaj rjastih govornikov je prepevalo skozi rajsko jutro. Od njihovih jezikov odpadejo luske, iz tvojih oči se razcvete križani plešec. Še vedno brsti megleno sonce in pajek zleze čez tvoje smešne, bele, omrtvičene oči.
