Približevanje in oddaljitev, mečevanje med rojstvom in smrtjo, vse, kar je minljivo v ničnosti, a obupno, kadar vzklije, deviška zemlja s surovim morjem, morje spremenjeno v kri ali notranje svetlikanje stvari, pojoča jutranja zarja s krvavim petelinovim jezikom, vse, kar je trajno in v nenehnem kroženju videzov, vse, vse, vse na travi in na plešastih lutkah, ki zmajejo z glavo in cvilijo s trebuhi in z mrtvimi srci, vse skupaj je tvoja ali moja preteklost na loku meglenih in ogljenih zvezd.
Prostor in meja med rojstvom in smrtjo, trupla v lanenem prtu, obraz v potu obraza, vrhnja kožica, strohneli osrednji del stebla v mojem živčevju, in na dnu kamnitega, peščenega, oplojenega sveta sveti vsak trenutek nova jutranjica. Obledeli obrazi na šahovnicah, kamnolomi kot krhanje večno nove bolečine, zborne pesmi in samospevi, to je ključ do vsega obstoja. A kje so roke, kje je otipavanje, ki se mu ponovno odrekamo zavoljo samotne, izpremenjene volje? Kje so sekire in butare z odsekanimi glavami tega stoletja?
Moje oči kričijo namesto ust, žrtve pojejo in žebrajo med neštetimi sonci, v Hieronimovem ognju, z vedno novimi in prekaljenimi telesi pojejo sence med koščenim kamenjem. Tokrat prisvita mrliška tema iz zemlje in Oznanjevalec v belem oblačilu žaluje; na cvetnem dnu se izloča med, med prašniki in pestiči tečejo vetrovne reke, stekajo se nekam navzdol, kjer ni več nobenega sončnega jutra, nobene sončnice. In rožljanje s ključi prebudi v meni in v tebi novo odraslost.
