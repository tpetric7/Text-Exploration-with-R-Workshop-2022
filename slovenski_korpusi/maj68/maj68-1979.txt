Goranu
V toplem žepu slovenske pokrajine, od točke ječarjev proti zahodu. V vse faze dežja odrezan kos popoldneva. Rodovitnost ohrovta. Srečujem zavržene pijane emigrante; gostilniške pisatelje. Kače v njihovih kozarcih. Sramežljivi konji trkajo v grajskih vratih. Ni roke v tem polju, ki bi odprla, ki bi oprala tenis lopar mojega spomina. Redukcija poletnega neba se nasloni na žensko žito. Na mizi filozofske jedilnice je sedelo grlo z zamaknjenostjo lakote. Ena sama napaka v sistemu ljubljenja v veličastnih vrtovih rdečega žameta. Gorenjski ozon je obkladek pavji glavi turističnih sentimentalnežev. Na gori mačeh se je rodila zlatnikova goba. Mrčes očesa; zaradi solze ogledala, ki je samo prazno mesto v ustvarjenju, čudež mojstrov mimikrije. Dišeče roke obešene v vrtu, v vratu jasmina belega sladkorja. Saj si kot poljub kemičnega svinčnika. Zapisali so me v votli kamen. Nespametno nasprotujem dialektiki družbenih skupin neopredeljenih, nevezanih. Samota te stori račjega. Zacvetijo klešče globoko spredaj, tam kjer si najlepša; tam kjer si moja žena; tam kjer je čebelnjak najinih otrok. Prepisujem Cervantesova poglavja o spranih srajcah in napetih paleolitskih Venerah; mater kozmologije antičnih kozlov kreposti na mater. Med bodečimi palicami vzhoda shodim, v zahod. Obračam dan zaradi nasilnosti aktivistične volje. Igral bom v prestolnici. Na piščali sesalcev. Debeluhi zaviti v preproge mladinskih domov. Podpredsednik se je že kopal v zrcalnih čašah revolucionarnega spomina. Nabite pesti mi lezejo v posteljo božanja. Zlataste liste svojega življenja zakoljem v portalu Okrožnega sodišča. Prepovedan in razprodan odženem živčna občevanja iz družbe najinih veselih navad. Skupinica premožnih draguljarjev čeblja na nočnem kolodvoru. Glasni so bili reki modrijanov tibetanske knjižnice. Nikdar ne bom vstopil v zvezno partijo, ker sreča ni tam doma. Lončeni bobni zumboidnih ritmov so polni glasnega razstreliva in tenorskih pevcev lovcev prepelic, ajdovih straž kmečke risarije. Utrujenega hlapčevskega smisla za dekoracijo. Kupoval sem človekovo bližino zgubljenih sinov vstaje. Izsušena koža materino znamenje je embrio smrti, orgija podivjanih celic; bližnji konec bližnjega. Oče ne sme nikdar oditi iz mojega življenja, kajti on je oče najfinejših moških rok. Preobilje dobrote buržoaznega standarda. Telefonski imenik je letalonosilka našega stoletja. Dobro izpeljani deseterci slast recitatorjev šolskih proslav. Pretopljena telesa s Trojancem v kožuhu potujem preko Severnega tečaja. Oči so shramba pogledov, opazovanja; drugotna naloga telovadba zenic. Ritmizirani prsti pisalnega stroja. V materinstvu vžigalice je skrita toplota ognja vztrajnosti svetljenja. Družina v plamenih v ozadju tiskarna kraj mojega rojstva. Pobarvana jedila grozdje časa. Nek nedoločen občutek požigalstva pretirani ljubezni navkljub. Jutranja vadba telesa počesana ušesa, izrezljane baletne silhuete; miniaturna izdelava človekovih sodobnikov. Marmelada je slajša spremljevalka napihnjenega humanizma.
Hernia
Prijelo me je. Stopil sem na stran sveta. Noč je bila senca za utrujenega osla. Morsejev prst se je zalezel vame. V temi počivajo oči. Stegujejo se trepalnice in zehajo veke.
Prišli so ljudje skozi dimnik in pristali na čelu mojega kraljestva. Plašili so se po mahu moje domovine. Gozdovi so bili zašite vreče. Trepetaje so si s palico pomagali k sebi. Znamenje visi nad mojo posteljo. Osnutek potne roke. Veliki triangel prijatelj hromih. Roki na njem pomagata telesu do tal. Ko se segreje peška v dateljnu, zardijo netopirji. Leteči v letalskozelenih gumiranih oblekah sesajo kri. Zaljubljeni vampirji plešejo po travniku olupljenega vratu. S tisočerimi rdečimi potočki zlaten oltar. Plavam v ledeniškem hodniku; zverižen od narkotičnega spanja. V svetlobi, ki se kuha v kozarcu čaja pred oknom. Sladka noč v dvoje v mladem medu. Ležimo na kovinskih odrih. Odzdravljamo senčnim generalom. Zvoki se igrajo nizko spodaj v človeku, ki je privezan v sobi desetih. Nemiren je brivec, dremlje se mu. O sveti britvi in bradatih angelih, Tihoostro brije sanje na belem trebuhu dežurne sestre, ki že kipi. Te svetopisemske ženske dvigujejo človeka iz blata v higienično nebo. So rajske ptice brez glasu. Originali materinstva. Rodila brez sramu dana. V vnetju vetra plapola dež, ki je dopolnil nedeljo. Jesenski kovter leži čezinčez.
Vsujem se v daljne kraje, kjer meja meji mrtve in imajo manj pisane zastave. Zunaj se oglaša papir. Na njem sešita glasba. Ob njem dremavo sanjam. O vitezih. Na konju sede na obronku pred svetlim nebom. Svetilikajo se potne živali, krvavo orožje in mrtvi ljudje. Pričakovanje hodi naokrog. Spleta začetno znamenje, ki se odvija. Zahrbtnež nabode velikosvetlečega viteza. Posoda težkega oklepa je polna rdečega vina. Nitka se strga; obrne mi obraz v obzorje. Rumena zastava za gričem. Ogromna svila plapola za zelenim hrbtom. Rumeno se premika in prihaja vse bliže. Nekdo jaše pod njo. Groza rase.
Lepooranžen svet se mi smeji. Prišel sem, da mi razmaknete toplo telo. Nevesto tekoče vode, ki ni nikdar motna tropska reka. Ljubili boste otroka iz rdeče hiše. Včasih se mi zmečka pogled. Dan je samo pozlačena obreza utopljenca. V polivinil zavita kljuka. Morila je mrtva starka. Vrtinci spanja oviti v svilen kisik nizek plamen diha in nori po rdečenapetem mesu. Prihajam po lužah svetlobe ob petju pomladnih voda. Na domačih planjavah hrbta. V dolini križa. Po obronkih golih ramen. Se pase toplota, ki bo temo spočela. Travnata žival čepi v mojem srcu. Pije železno vodo. Prvi tekoči žebelj v krsti. Nasilno zbrani v bratovščino. Čakanje nas trdi v kamne. Obteži svobode. Nemi misleci v črtastih pižamah. Spomini na blaznost. Sedmi dan poberejo šive.
Volbenk bi lahko bil madež na straneh novejše slovenske zgodovine. Jed in jedci marca petinštirideset. V goltu intelektualne demokracije. Plavi robci na mostišču vžigalic; ah, ti plavi robci grozdja. Maševanje med ohrovtom, med medvede drobci dobrote, lakote odrešenja. Z vrvjo v kroglici mišičastih muk, s kanglico. Mati ledu je kokta. In proti Golovcu, zorani ledini visokega šolstva. Na zahodnem zavodu gori rdeča luč. Minirajte Volbenk! Edini požeruh na oltarju, za ušesom kamnitih očal in porcelanastih slepcev. Moje hrepenenje, potopljena blazina bližine. S karirasto kapo se umivam v verzu brisače. Zaslišujejo me z vso strogostjo poklicnih tepcev.
Ležim; ob postelji hrzajo štirje konji. Sodijo mi v imenu zgodovinske resnice. November je, ko prično besneti. Kažejo mi v repih skrite ženske. Pozlačeni sodnik slepi jezdec pravice, ki se slači v kobilo. Naga, polna dreka zdrsne name. S stegni stisnem njen našobljeni slepi obraz. Ustnice slačijo glavico. Telo, to tisočletje temperature, tople ljubeče stopinje; diagram koitiranja. Muholovka življenja, ki se v sekundi odloči.
Pasji ptiči me kličejo iz rjuh v goro, na Makadámovo cesto. Gori k Večernici, k modrčkom neba. Nad pike jezika, med mandeljne. Norčavi popotnik magnetofonskega traku, navajski tomahavk. V družbi nagih nacistov z zašitimi zadnjicami. Tam kjer voda cveti, kjer se lomi dno; tam kjer smo Ikarusi s krili Jadranskega morja, njegovih federativnih ribic, paradajzastih oleandrov. Cement v vodnjaku žejnih.
Veš že, da sem ti rekel vse, kar je slovenskega. Tisoč načinov tvojega imena; tisoč besed tvojega telesa. Pleme zvezd, slovar plodnosti. Na žarnici pijem podobo mesta izpred stoinsto let. Ona je najina dlan, ko se žamet spremeni v svilo in svila v slino polžjega jutra. Reka dviga v rokah vlažno podnebje nekega naroda ogoljufanega s časob vrnitve v pradomovino šote, dolgih rib, bistro uporabljenih debel; in množice spranih imen sijajnih ladij nekega naroda ljubimcev.
Simfonija žag tiha gozdarjeva sreča. Osamljenost med klopi. Zalita usta na robu razklanega lesa; mučenje s svežimi trskami. V roki zapitega učitelja steklena srna grenki konec organizma. S trni sešita notranjost nedeljske ljubezni. Plavajoči baloni so oda tvojemu prvemu orgazmu. Arabske besede rojevanja noči. Položil sem stopalo v dno gozda, ki je miniaturno svetljenje. Lov s sedemletnimi psi na potuhnjen koledar vodene jeseni. Blokirani ptiči v letu so skica narodnega hrepenenja, ker za Karavankami ni več kisika.
Ko sem se zjutraj prebudil, je bilo moje ime že v mestu. Vajene roke so trgovale s časom spretneje kot s težkim milom. Globoko v noseči luni se je zasmejal zašit obraz podeželana. Ta srebrni svet; v njegovi notranjosti je vpeta napetost. Iz megle v blatu bom pognal stroj za mojega otroka, ljudje! Zanja, s segreto pleničko ovito življenje čokoladne bolezni.
Pozlačeno petje našega dela. V polivinilu plavajoče poletje. Knjiga steklenega psa. Gledal sem to norenje in naročil ljubezni sredi mesec dni stare krvi. Lačen umivam Kitajko. Z noži te učim. Na stotine drobnih telesc; v frotir ogrnjena generacija. Penis je senčna lutka v tvojih ustih. Njegova solza aperitiv. Plava plavo rojstvo v torbi oktobra. Voda odteka skozi fotografski aparat; v njenem dnu se smehljajo svetlolasi otroci. V lesenem delu sobe je zabita osamljenost, ko preskakujem mesece polakiranih kostanjev, svete napeljave urejene doline spanja.
Dopoldan sem šel skozi sonce. Prepozno sem se zamislil vročine sijajnega ognja. Zvezane roke v krilu niso nikakršna krila. Iz kota v kot me gleda eksotična ptica, ki je spala v knjigi graditve. Levo oko me vodi za nos, kot vodi voda noč slepega utopljenca. Lepo je zvečer leže klicati spanje ob uri, ko rase črnilo in cvete bodeča žica.
Žgečka me skrivnostna kri, ki ni čisto moja. Močno materina je. Vre pred nemškimi puškami. Ni svetlobe v germanskem čelu; surovo meso pokrito z mastno frizuro. Začudene oči v oktobru. Gorenjska je zaplesala pred njegovimi nogami. Brez lakastih škornjev, bos je zakopan. Strel gre skozi trebuh. Tretji dan iz njega že močno zadiši. Silno. Po slovesu od mehkolase deklice z ruskim imenom. Smrt je zardela na Jamniku. Vnuk bo pobožal to lepo ime.
Sem lavreat komisarjeve pohvale. Božji mladenič in nadzornik preseljevanja duš. Stoedina priča na poroki domovine. Moja razposajenost je zahtevala nešteto nedolžnih življenj. V mojem žepu so pomečkani zemljevidi kraljestva zvestobe krvi. Izstopil sem iz partije z razžarjenimi lici, vročičnim čelom, a s treznim pogledom uprtim v nedrje doječe matere nepremagljive zavesti.
Njegove besede že trobijo po meni. Pobesneli slonovski nosovi, privzdignjene dekliške sirene. Josif jezdi na vašem belem hrbtu. Sladki oče narodov. Posiljujeta me groza in sram na obletnico časa. V vrhu plamena, ki je gorenje lesa se topi Davidova zvezda; spletena je bila iz venca hrenovk. Povrgel sem toplo znamenje težke vode in mokrega kamenja. Z zlatim mečem svobode sem si obril glavo kruha v krilu moje petindvajsetletne matere.
Kulinarične zgodbe mojega očeta; edinega dobrotnika, ki ni zgorel v vijoličnem plamenu aktivizma; v službi nedefiniranega pojma slovenskega ljudstva, zimskih pejsažev, kolin, povhovk in kurentov. S katranom zlepljene roke delavskega tovarištva. Požirek molilnega alkohola na robu tega prohibicijskega sveta. Zdrav otrok v hiši je obliž za trnjeve rane vsakodnevnega socializma. O, vsi naši ljudje. O, mehke spomladanske mačice.
V mehkem mehu pitne vode, v treh agregatnih stanjih; jaham na snežnem konju skozi usta kobaltne žarnice. Po poteh partizanskih modrecev. Sivolasi predsednik Akademije, nežne roke večnega majorja. Kopito na oltarju. Mesečina je predraga naša sestra tišina v podobi nune. Ližite mi segrete ptice v krampoidni roki stoletnega planinca.
Prava barva krvi je temna. Marmeladna je noč tiha kot slika. Kako lepo in pošteno je nositi ime svojih staršev; imenovati se po svojcih umrlega, ki imajo tako nežne obraze, sprane oči. Njihova je zemlja, ki rdi na obali žalostne vode. Diha v nabitem telesu. Ko ležem k domovini, krhka dekadenca je v bližini. Zastava sončnega zahoda je v stilu divjega zapada. Ledena rdečina se smeji na obroču Koroških Alp. Izbral sem krajšo pot življenja, a odšel bom sit od njegove mize.
V drugi svetovni vojni so bila polja Balkana posejana z jatami mrličev. Tanki so se pasli po polulanih otrocih. Marsikateri voditelj bi moral ponavljati razred lepega vedenja. To ni moje zamaknjenje. To bo moja slovenska šolska naloga. Lipovo cvetje poezije.
Ko je mama pogasila vrelo vodo, sem se že umiril. Živci so pognali iz srede zemlje v četrtkovo jutro. Mišica duše se je napihnila. Žaba v blagoslovu aprilskega deževja. Svetilna bomba v Vietnamki. Mi smo dragulji, fantazijski razred na oblasti. Otroško igranje je nenapisan roman izgovorjene smrti. Ogenj in zlati avtomobil v razširjeni žili dovodnici. V mojem srcu sneži.
Da je bila njegova mama mlajša, bi se, ne da bi okleval, spečal z njo. Bil bi moj zlatolasi in prvi korak k lepoti bi bilo srečno življenje kože. Plavo dvorišče je moja deklica. Je čuden, a zimzelen cvet. V svežem gorskem zraku sem videl Venero. V leseni koči je bila, ko se je napihnila gora in sva se na zlati lasnici spustila na našo stran. Med naše oblake, med katerimi ni gradov.
Morfej je odvratni dolgočasnež. Sveti Hubertus ni koncentrat Tirolcev. Ko me je objela teta, sem bil spomin na rojstvo. In ti, heroična narava, si stala opustošena z oblački pudra nad razbitinami svojega telesa. Dolgo, dolgo bodo ljudje bolj ali manj oblečeni rasisti. Tudi naši bratje. Muslimanski angel smrti je v herbariju. Moj.
Bil sem na jezuitski večerji v hiši pojmov. Pijem magijo povojnih političnih govorov. V koruzi se bliskajo traktorji. Majske delavke, razvezane rute brigadirjem v slovo. Med senčnimi holmi so rasle oprašene kresnice; eno samo kruto spoznanje teh mikroskopskih možgan bi bila boksarska pest na mlečne zobe.
V profesorjevi hiši srečujem dišeča kosila. Srednjeveška slina se nabira. Usta so pripravljena za poljub smrti. Osamljeni kurent stresa zvonove ovčjih bokov. Kaj neki se skriva v teh starih šemah? Je to ljubezen do naroda? Do naših meja? V rokah časa plava peta Helena. V polnočnem vetru, ki stori otroke panične, se razmika bela megla nad Persepolismom. Ostrogonosec nosi sestradano sestro. V mehkem zraku šabese se razgrinja ogledalo osvete. Okusni človek bo prižgal pusta. Letela bova to noč, Vesna. Kupil sem dovolj brzine, da zavonjava votle kolodvore ob Savi. Ženski otok se mehča v sredini, sama sapa se vroča vrtinci. To so karavane z Lesbosa. Tišja je domača pesem zdravega ženskega telesa. Bog ve, kaj je s tistim Lotričem iz osnovne šole?
