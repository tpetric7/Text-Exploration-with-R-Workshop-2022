Z brušenimi bodali v rokah jezdijo konjeniki svetovij preko okamenelih lir in robotov, mimo sonc in ozvezdij. –
V preproge zelenih oaz je vtkana pesem peroti; šklepet roženih plaščev – in pritajeni pljusk plavuti mlačnih sanj razgretih voda.
Iskalci miru kopljejo skrivališča pozabe, dokler jih ne prežene razbeljeno jeklo dneva ali led noči iz zaklonišč njihovega iskanja.
Z brušenimi bodali v koščenih rokah pa jezdijo konjeniki svetovij ... Iz brezmesnih ust – odprtih od bolečin in strasti, jim visijo dolgi zobje;
z močjo demonskega magneta zavrte sleherno mravljo v divji ples življenja, smrti in porajanja.
