Zjutraj mi je trkal na okno nekakšen pisan tiček. Okno sem odprl, ker je tiček mogoče hotel noter. Tiček je odletel na drevo in ni maral noter, čeprav bi jaz tedaj spal in bi mu dal proste roke, da bi pojedel kaj semenja in drobtin in da bi še kaj poukrenil, za čemer je silil noter. Ni pa zdaj več mislil na vstop, kar na vejah je posedal. Bilo je mraz in še tako zelo zjutraj, da se je svetloba šele dobro delala v bombastični megli, dasi je bilo od nje vse belo, bil je še mrak in tička je mogoče zeblo pri srčku. Tako sem okno zaprl in šel dremat. Tiček barviti spet prileti in trka, kar na šipo trka in gleda v sobo in čaka, da kdo odpre. Imam dober dremež in se mi kot zanalašč sanja, da je čez most prišla tuja vojska in da pretepa mojega tička rdečega. Tuja vojska je bila ruski cirkus. Tiček je trkal na okno propagando za ruski cirkus. Direktor ruskega cirkusa je razprostiral škrlatni frak in ven so letali tički po vsej Sloveniji trkat na okna markotom, naj se zdaj zbudijo iz spanja in vstanejo. Eni so odletali in eni priletali. Zdaj pa naenkrat že boljše! Tiček je začarana kraljična, kakšna prekrasna, in se obrača name in trka na šipo šifrirano formulo, kako jo odrešim perjadi in mi zleze v jutranjo postelj.
Česa človek ne sme: ruskega cirkusa ali najlepše kraljične gole?
Tiček je trkal in zdaj ga včasih zasačim, da me zalezuje in ogleduje iz gostega vejevja jablane, ki sem jo te dni obral. Včasih mu celo do tega ni, da bi deloval svoje prikrito.
