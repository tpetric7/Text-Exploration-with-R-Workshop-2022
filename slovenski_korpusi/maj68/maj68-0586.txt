Nekaterim: ali so truplo našli ljudje in ga odnesli v mestno mrtvašnico ali pa so ga pod grmom v parku odkrili mravljinci, da so ga pojedli, to sploh ni važno. Tudi vsa podoba umora ni važna, prav kot spolni akt v troje (en moški je partner dvema zelo mladima ženskama, ena je svetla in ima zelene žabe, ko je druga temna in bolj molčeča z rdečimi žabami, a tudi to ni prav nič važno).
Neki Miloš je še mlad, v stari hiši si je napravil fotografski atelje z mnogo lepih manekenskih modelov, s katerimi ravna kot s svojimi neštetimi kamerami. Miloš je poln optimizma, z nenavadno vestnostjo in srčnostjo opravlja svoj poklic, a čutiti je, da nekje zadaj v vsem tem vlada praznina, beda. Miloš je mlad, rad bi uspel, vagon denarja bi potreboval, če bi hotel biti svoboden. Na fotografiji leži spačena podoba moža, ki mu je naravna nesreča uničila še tiste nekaj revščine, kar je je uspel nabrati skoz življenje. Ali bi bil Miloš svoboden kot ta človek?
A Miloš je mlad, Miloš ne verjame v neuspeh: dobro živi, nič slabega se mu ne godi: Tudi lepih žensk se naveličaš, pravi, ko stoji pred njim zastopnica istih, gola do pasu. Isto velja o moških, odvrne ta, potem stoji tam še kar naprej na pol gola, ko se hoče s tem rešiti katastrofe v svojem življenju. Mrlič, rečeno, ni važen. Tu so živi ljudje, ki imajo pravico in morajo živeti naprej.
Miloš postopa in venomer vestno fotografira sleherno malenkost, ko pripostopa do parka, ujame žensko in moškega, tedaj meni, da se romantično ljubita; a ko napravi povečave (blow-up), se izkaže, da gre na nek način za umor.
Vendar ni važno. Važni so živi, to je jasno; načela se sicer nihče ne zaveda, življenje se ga pa le drži: to je boj. Milošu je zadoščeno, ko odkriva, da ga pričenja oblivati gloriola.
Potem – konec. Vedno je tako. Vse izgine, vse se podre. Človek se ne meni za tujo nesrečo. Od tod nasilje, nekje.
Miloš tedaj, ko mu nekdo vse njegove povečave odnese, meni, da še vedno ni vredno končati. Da se je boriti. A tedaj se skaže, da je tujec. To je tujskost Antonioni. Neko dekle pravi, ko jo Miloš vpraša, kako da ni v Parizu, saj sem v Parizu. Bradač se obeša po dveh deklinah, Miloš pravi, v parku sem videl umor, truplo je še vedno tam, bradač zamišljeno vleče marihuano, podoba je, ko da hoče zelo premišljeno in z vso globino človeškega razuma preudariti, kaj bi se dalo tu še storiti. Miloš reče, fotografirati morava truplo, tedaj se še ni vdal, bradač odvrne, saj nisem fotograf, nakar Miloš reče: JAZ PA SEM FOTOGRAF. In to reče tako, kot bi lahko človek z zdravimi očmi slepcem zatrjeval, da on ima svoj vid, a kako naj ga slepi razumejo!
Človek ni tuj samo neživemu, bolj je tuj človeku. A Miloš se upre. Tedaj v parku ni več trupla. A Miloš je kljub temu mlad. Doli se sreča z nekimi ljudmi, ki se ves čas vozijo s terenskim vozilom in kot otroci veselo in nedolžno tekajo po svetu, zaganjajo silovit živ žav, pri tem pa so čisto miroljubni.
Dva z jeepa stopita na prazno teniško igrišče, ostali se postavijo k ograji in gledajo, kako igrata tenis brez rekvizitov. Miloš se smehlja, jaz že nisem nor, potem pa teniška žogica zažvižga mimo njega nekam v travo, Miloš stopi in jo vrne igralcema:
Picture yourself in a boat on a river, With tangerine trees and marmalade skies, Somebody calls you, you answer quite slowly A girl with kaleidoscope eyes.
Suddenly someone is there on the turnstile, The girl with kaleidoscope eyes.
M. Švabič
