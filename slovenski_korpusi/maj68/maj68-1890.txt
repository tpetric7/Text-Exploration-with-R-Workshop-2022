11. XII. 70
Moj dom je brez ogledala. Če se ozrem nazaj, se spomnim na veliko ogledalo v materini sobi. Danes se ne maram spominjati. Nočem spominov izpred trideset, štirideset let.
Zakaj?
So teže s tem manjše, jih boš laže prenašal?
Pravzaprav – tebe sprašujem?
Kdo pa si ti?
Sanjski privid? Himera sneta z Olimpa? Se ne pogovarjam že leta s teboj?
Si resničen, ali se pogovarjam le s senco, ki sem si jo sam zamislil? Ne prinaša resničnost vedno novih tež? Zakaj bi si ne priznal, da si le opojna misel mojih sanj?
Če izbrišem vse teže, ostanem praznih rok.
Si to želim? Za tem stremim? Je to sreča, za katero se pogajam?
Sreča boli.
Se resnična sreča le s trpljenjem odkupuje?
Kaj pa je sreča mojih let?
Posloviti se kaže, stari fant.
Pravkar je prišel v Rio pijan Zagorac. Zadnjič me je napumpal za tisočak. Kar tako sem mu ga dal. Zasluži več kot prejemam sam. Nisem bil za hip osrečen, ker je fant zaupal?
Komu scela lahko zaupamo? Zakaj?
Podobi svojih sanj? Kaj pa, če je ta podoba zaresen človek, zaresen in živ človek? Če sanjam bdeč? Zakaj se za bdečnostjo poganjam? Mar ne vnašam v svoj spanec vse ostrine budnih ur? Niso te konice v snu vse bolj neusmiljene? Jih bdeč ne omiljujem sproti?
Zakaj bi sicer iz spanja pobegal v budnost?
Potemtakem sem nekaj prekucnil na glavo? So torej tile moji zapisi, pričevanja mojih noči?
Williamovi verzi se mi vseskozi opotekajo skozi spomin. Vseeno, ti si sanjar; sanjaš buden, zato te tepe noč z jeklenimi biči.
Življenje prevara, samoprevara? Kdor se je zapodil vanj, ne oziraje se na spodobnost, čast, ugled, kdor se malikovanju karierizma izogne, ta je proklet. Nič ni bolj pregrešnega na tem svetu, kot brezpogojna, v veliko svetlo sanjo usmerjena pot.
Ni spregovorila podoba iz sanj? Kaj me sumničiš, ko pa veš. Vem, kaj vem? Tisto vem, kar mi prinaša noč. Naj njej zaupam? Naj se sanjam, spanju odrečem? Naj se vendan in vennoč samovaram?
21. IX. 70
Ti si tu. Si tu? Tvoja prisotnost je fantastična. Biti navzoč in navzočevati, to je morda najbolj fantastično, kar nas v življenju lahko dohiti, s čimer se v življenju lahko srečamo. Biti resnično navzoč se pravi ljubiti. Je sploh kaj na svetu, kar bi moglo preseči, kar presega našo sonavzočnost?
Sonavzočnost, ki je pogojena po našem vedno novem začudenjem nad življenjem je stvarna prisotnost v življenju. Če nam ta osnovna ljubezenska začudenost zmanjka, potem stvarno v življenju nismo več navzoči. Dejstvujemo le še avtomatično. Smo le še lutke, mrtve in nesmiselne lutke, ki se upogibamo po zakonitosti nujnih mehanizmov, ki jih ne pregledamo, niti jim nismo kos. Naša človeškost je v tem, da si ohranimo tisto svobodnost, ki nam omogoča, da ostanemo živi, ki nam onemogoča, da bi zdrknili pod tisto mejno črto, ki loči živo dejstvujoče od tistih, ki zgolj mehanistično samovaravno hlinijo samim sebi kot sočloveku, da še žive, da še prisostvujejo, dasiravno so se kdaj že umaknili v podsvet nenavzočevanja.
Njihova navzočnost, pa če še tako hrupna in navidez odločujoča, je le potrdilo nekega samodejnega mehanizma, neke vseobjemajoče iluzije, ki hoče biti življenje, a je le grozljiv mrtvaški ples bitij, ki so iz strahu pred življenjem kdaj že pokazala življenju hrbet. V čudno soparni omami pred izginotjem se vihari ta mušičji roj v svoj predsmrtni ples.
Vsa tista fanatično razburkana Hitlerjugend, v kakšne bakhanale so se razdivjali, kako zanosno so drveli v gotovo smrt! Kdo bi jih mogel zaustaviti, te magične, s smrtjo zaznamovane, od neznanske opojnosti razbesnjene roje človeških mušic? Jih ni Hitler človeško onemogočil in v mušičevnosti določil? Jim ni bila poslednja resnica nad njimi Hitlerjev namig? Moj Bog, moj Bog; kako je bil človek v tisti apokaliptični noriji izdan!
22. XI. 1970
Te dni pretresa svet nov apokaliptični krik, po elementih nature izzvan. So vse te sile podvržene nekomu nekje mimo in izven nas? Nas ne peha to nam neumljivo ravnanje v kaos? Kdaj je bil človek bolj in huje izdan? Po Hitlerju, po orkanu? Kdo mi bo odgovoril?
Bavarske kmetice, ki se s kmečko trdoglavostjo, z robato izpreddobnimi obrazi gručijo okrog dobrega škofa Deffregerja? Kakšen odgovor mi more dati dobri škof Deffreger?
2. I. 1969
Komaj sem vstal, že čutim nujnost, da se razgovarjam s teboj. Sinoči, ko sva se poslavljala, si me vprašal, mar res naša vidovitnost, naš ustvarjalni vzgib zažari, če poženemo v razvet vso našo mentalno resničnost v nek določeno izsanjani cilj?
3. I. 1969
Kvanta je izraz nesvobodnih, je prilastek zasužnjenih. Če se kdo mladih zaganja v kvanto, če se izgovarja na stare češ, oni si ne upajo očitno napisati kot in kar na skrivaj mislijo, govore; s tem ni samo izrekel obsodbe nad starimi, marveč vprav tako sam nad seboj. Če je pri starih pogoj kvantanja njihova celoživljenjska zasužnjenost in neosvobojenost, je mlade zvodila nagonska zasužnjenost v popolno nesvobodnost, to je v popolno kvanto. In tako je mlad kvantač predirjal skokoma to pot za katero je star kvantač porabil svoji živi dan.
Ob 6.00 v jutro
Ne vem, zakaj naj bi slap poezije zamolčal in pustil kvanti razmah? – konec konca, če človeka danes nasploh vznemirja morje dejstev ga drasti novičarstvo od vsepovsod – mar ni pesnikova pravica in dolžnost izpričati, da je vsakršen korak, slednja misel, vsakršna izgovorjena kot neizgovorjena beseda – da je vse podvrženo pogojeno – ne po nekih sumljivih okoliščinah, ne po nareku dobe, ne po naši lastni nebogljenosti, marveč nam je dana možnost občutiti, se dogledati se sporazumeti –. Kako? Kdaj?
Le na enakovredni mentalni ravni, sicer zadevamo v gluho praznost. Naše stremljenje po sopotništvu je obenem temeljni zahtevek naše človeške obstojnosti.
4. I. 1969
Sinoči medsebojno samoizpovedovanje. To, čemur pravimo kultura, kar pogaja polnost naše zavesti, se poraja v podonih trenutkih. Morda je skrivna srečnost teh zaupavanj (ki jih poznajo samo otroci) v prav v vedno na novem rojevanju naše zavesti.
Zreli ljudje, ki so vse okoli sebe trdno zakoličili, se sproščajo lahko le še v pijanstvu in kvantah, Prešeren se je tistega usodnega »kar le redkim je dano« osveščeval kot nečesa, kar mora odplačevati s prekletstvom in izobčenstvom.
8. I. 1969
Včeraj si me vprašal, če ti zdaj docela zaupam?
Potemtakem si čutil doslej, da ti ne zaupam Zaupanje nasploh? Se življenje brez zaupanja ne pokonča v sebi? Z zaupanjem buditi zaupanje –.
Tisočkrat izdano in popljuvano zaupanje.
Naj se slednje jutro znova prebudim zaupljiv otrok!
In bi Tebi ne zaupal?
Zakaj?
Karkoli že vzdrhteva za zasloni tvojih trepalnic, pa za rokami, s katerimi si sem tam zakrivaš obraz –.
Danes, ko se zdi, da steklene vsa srca, ko megla magicizma lega čez ta naš svet –.
Z velikim čustvom raztapljati led negibnosti magicistične otopelosti, ravnodušnosti –.
8. I., pop.
Če vprašanje po tvoji istosti vedno iznova postavljam – je to dvom, je to nezaupanje?
Mar ni to volja po sopoistenjem?
Istoista istost – v tem srečnost in veljavnost, v tem trdnost.
Ni to neka namalana niti ni namišljena ne umišljena trdnost.
Kam in kod moja pot?
Kdo sem jaz?
Kaj je za zidovi časa?
Vprašanje, ki si jih ne postavlja, kogar preplavlja čas. In vendar?
Roko v roki z nekom, ki mu zaupaš.
Zaupane ne potrebuje potrdil.
Zaupanje, ki se razvija skozi uro, dan in mesec leto za letom; to je trdnost v morju življenja.
Ta trdnost ni le nekaj približno obstojnega, marveč nekaj v neminljivost zaraščenega. To izbubimo iz naše lastne vere, to hranimo s svojo mislijo in krvjo. To zaupanje je kljub vsem nesmislom, ki jih svet in konfesija s svojimi prakticističnimi predsodki navešata na nas – vsekakor dokončnejše, ostrejše, manj dvoumno kot karkoli sicer. Hudost teh besed izgine spričo otroške nenamernosti –. Seveda je to neobstojno spričo v namernost usmerjenega sveta.
9. I., po peti v jutro
Lepota jutra skozi neznano liturgijo iz daljnjih krajev.
Moja misel pa se izčiščuje skozi trpljenje, skozi nenehno vztrepetavanje in spreletavanje – kje se mi bo dano odpočiti? Si odpočitka resnično želim? Ta želja po počitku je bolj pesniška podoba kot resnica. O, Gospod, so trenutki, ko se občutevam neizrekljivo samotnega. Kaj je dragocenejšega, kot so biserni spreleti Tvojega smehljaja. Kot da od strani opazujem lastno mladost, skratka; kot da listam po knjigi avtobiografskih zapisov. Torej to istovetenje ni niti najmanj napesnjeno. V tem je grenkoba, če se domislim muk, ki ti jih bo še prestajati. In vendar; fant moj, pogum! To velja! Tudi v tvoji strasti po znanju se v tebi prepoznavam. Čim dalje tkem in zapisujem to skupnost, vse bolj se širi in globi moj spomin v zanos in krče preteklih let.
11. I., ura je četrto v jutro
Človek, ki je sam v sé zaljubljen, ne more bit čist. Samota, odljudnost, samozagledanost ga nujno onečistijo. Čist je človek samo v dvoje. Če je kdo med nama čist, sva čista oba. Če drug drugega gledava s čistimi očmi. Da je človek lahko čist, je potrebna velika in močna in svobodna zavest. Čistost si priborimo vselej ob nekom, do katerega čutimo nenavadno, prekomerno in enkratno. Tolikšno čistost je brezdvomno občutil Prešeren ob Čopu ali Smoletu in ta dva ob njem. To pa je zapravil Verlaine, ko se je pokesal. S tem ni zapravil le svoje, marveč tudi Rimbaudovo čistost.
Senca, ki pade skozi Van Goghovo neuravnovešenost, na njegov čisti odnos do Gauguina, povzroči, da se v samokaznujoči eksaltaciji Van Gogh samopohabi. Kolikor silnejše se zamaknemo, čim bolj ljubimo, do vse večje čistosti se dokopljemo.
12. I. 1969
Vse to, kar zapisujem v nasprotujočem ritmu z logiko življenja, je življenjski antiritem. Da pa ta antiritem pogaja v življenju in izsiljuje iz življenja neke vrednote, ki dajejo življenju šele neki končno dokončni lesk, ki ga v bistvu duhovno osmislujejo, to pa je največji življenjski paradoks. Tako kot na videz antiživljenjska zahtevnost evangelijev odkriva najvišje in najčistejše življenjske vrednote. Konec konca antiprakticistična logika sokratične misli pribija v našo zavest najbolj obstojno temeljnost. Boj proti vegetativni logiki življenja je pognala Sokrata v smrt, Jezusa na križ, Oskarja v sramoto, Verlaina v ječo, Rimbauda v strahoto popolne okamenelosti. Vse po vrsti bi v naravni ritem življenja lahko rešila samo Velika Mati. Ona narekuje ritem življenju, ona je tista, ki nas ohranjuje in nas prikleplje v stvarnost. Mit o Adamu in Evi je mit o naravnem ritmu. Osnovni greh je v tem, da Eva vedno iznova trga Adama iz zazrtja v Idejo, ter ga vedno iznova podreja ritmu zemlje. Kdor se izmika ritmu nature, ta se zoperstavlja skupnosti, ta je proti naravnemu ritmu, proti življenjskemu logosu, zato je nujno izvržen in proklet. Dober, značajen in častivreden je le tisti, ki se podreja dahu in izdahu zemlje. Vsa banalnost njegovega življenja mu ni le oproščena, marveč je od povprečja glorificirana, kajti povprečnost, ki je razsodnik življenja, ga je spoznala in pripoznala za svojega.
Nekoga pahniti v nezadržnost misli je, ko da si potegnil ribo na suho. Ribo, ki z ostalimi drvi na drstenje. Kaj si ribi s tem prizadejal? Si jo morda rešil?
Riba za svoje življenje ne potrebuje, ko da se sem tam požene za zrakom. Če jo iztrgaš morju in jo izpostaviš zraku si jo izruval iz njene naravne danosti. Pa četudi si ji omogočil, da diha zrak najklemenitejših ostrin –.
14. I.
Kafkin pobeg v magični svet senc in njegovo somnambulno šahiranje; njegovo nasilno vztrajanje za bančnim pultom – vse to v skrajnosti feminino pasivno v magijo iztočeno stanje.
15. I.
Tu bil Ms; njegova žena, ki je iztožila ločitev, se je na Silvestrovo izselila. Ko se je vrnil domov, je našel izpraznjeno stanovanje. Morda je prostaštvo poleg vseh meščanskih čednosti tista osnovna nota ženinega značaja, ki je Ms. drastila do krvi, ne da bi on vedel, kako ga to naprej in naprej ranja in poganja zdoma? Morda je to tista osnovna danost, ki je delala iz skupnosti teh dveh ljudi pekel? Mar ni on na to odgovarjal z brutaliteto in se obenem zakopal v bolno ljubosumnost? Šele ob tem njenem zadnjem koraku se mi je zjasnilo, kako do krvi ga je ranjala njena po poli beseda – –.
18. I.
Vsenamenskost kot stanje popolne odprtosti in vendarle samodiscipliniranosti. Samoobvlada proti kaosu življenja in pojavom nasploh je predpogoj vsaktere ustvarjalnosti. Ta samo ob sebi urejevajoči princip je zaodet v ljubezenski proces.
Če govori Jezus o onem enem in o tistem, ki nam bo navrženo, je s tem že povedal, da je le skozi ono eno odprta pot do resnice. In če je po Janezu ljubezen prva in največja Jezusova zapoved, potem je nujno, da je ono eno dosegljivo skozi to Jezusovo dognanje.
20. I.
Od kdaj in do kam sega moja možnost in mogočnost; to se prašujem. Vsa orožja sem odvrgel, ne morem biti zvit ne preračunljiv; naj me ne krije noben ščit ne blagoslov.
Le tako izpostavljen se občutevam dokončno in zares resničen.
Kar zapisujem, kar čutim in vem – je eksaltacija – vem – in vendar si na tej ravni želim vztrajati do konca. Ne kot oboževatelj.
21. I.
Pravkar sem taval po ulicah, srečaval ljudi – s človekom se srečati?
V čem, kdaj je to srečanje?
Jezus se je nenehno družil s človekom in Jezus mu je ždel na prsih.
Neka poletna nedelja 1969
– z avtobusom se vračava iz Kranja.
Razbitine avtomobila ob cesti.
Postanek. Iz skupine mladih potnikov grob smeh in neslane šale.
Obide me neznosna tesnoba. Nič še ne veva, da je malo pred tem tu dokončal svojo pot mladi Miha.
In zvečer, ko sem se bolj slutoma kot vedečno zavedel, da je neznanec (po radijskem poročilu!), ki se ponesrečil v družbi z opernim pevcem Gašperjem Dermoto, njegov sin Miha – –.
Pred leti se mi je fant približal.
Mar ni bil nenehno plen bolestne melanholije? Ni bil v neprestani odsotnosti? Mar ni taval okrog brez prestanka? Ko da je ni reči, ki bi ga mogla scela pričvrstiti na življenje?
Si nisem vse to tajil, se nisem na njegovo zapoznelo puberteto izgovarjal!
In vendar, mar nisem pri tem dobro vedel, da je tej mladi rasti smrt za petami?
Oh, naj ugibajo in umujejo kot in kar se jim zdi! Ta fant je nosil svojo usodo s seboj. Mar mu ni bilo vse od začetka zapisano; kraj in ura njegove smrti!
Kako nebogljeno se je svoji usodi skušal zmakniti! Se ni z očetom na smrt sprl, se ni k meni zatekel?
Tu sem! Pri vas ostanem! Ne grem več domov!
A jaz! Še tisto uro sem ga pregovoril in poslal domov. Sem mogel, smel drugače?
Se ni mojstril na klavirju, sanjaril ob orgljanju, se zamikal v Bachove fuge?
Skoraj slednji dan, ko je prihajal v naš dom, je slej ko prej položil na gramofon – Bach, Bach, Bach – –; Poslušal, poslušal, dokler se ni v doslovno odsotnost potopil, pa je že brez besede odšel.
Kaj mu je pomenila ta Bachova fuga? Mar vrata v svet, v katerem se je pred nekaj urami znašel?
Avgust 1969
Strašno truden sem, vročina.
Kaj je treba človeku?
Eno trdno in jasno besedo.
Vedeti, kje, kako si; določno.
Nič si predstirati, marveč z v sem trpljenjskim izkustvom ugotoviti, s tem tudi že vedeti.
Ne si lagati, ne si predstirati; marveč v ljubezni, skozi ljubezen – vidovito vedeti.
avgust – dan pogreba Mihe Dermote
ravnokar sem se vrnil iz Žal.
Za nami bela krsta –
prav tako – kako sicer?
Zavoljo teženj in hotenj tega od usode zvezanega v tako zgodnjo smrt določenega mladeniča – –.
Si videl na Žalah slokega fanta v plavem? Ni besnel od kapele do kapele? Se ni utelesila v njem bitnost hijene? Ni to ena od prekletih duš? Se ni s kolenom hote ob te spotaknil? Ga ni ta kretnja razodela v vsej njegovi neodrešljivosti?
Med 11.–14. VIII. 1969
– pravzaprav se zdajle spominjam maše zadušnice za Mihom Dermoto. Ob sedmih. Kako čudno in nerazumljivo izzveneva to.
Osemnajstletni mladenič, na pragu življenja – in zdaj tele molitve in blagoslovi?
In zahvale njegove matere in stare matere meni; zakaj? za neko neizpolnjeno, bržkone neizpolnjivo nalogo?
In vendar. Kako smrt postavlja vse naše namere dokončno na neko pravo mesto.
Se mi ni tragični paradoks bivanja, ob tem srečanju razodel na nek način ko malokdaj sicer?
In Krištofov portret Mihe Dermote!
Ni priklical Krištof z nekaj krčevitimi potezami na ta ubogi kos papirja vso trahotno neodrešljivost te pokošene mladosti? Ni to živo pričevanje skrajno verodostojno? Ni ta Krištofov zapis vsepristopljiv? Kaj terjamo od umetnosti nekaj več?
