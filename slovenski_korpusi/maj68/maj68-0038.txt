Tiho in vdano sem oblekla debel pulover in obula pletene nogavice v zimske čevlje. Pozna jesen je bila in noč bom prebila na ulici.
Sobica je bila pospravljena, postelja vsa sveža, postlana za prijetno noč. Privzdignila sem pregrinjalo. Najina postelja. Pol leta sem bila tu srečna. Fraza, takšen stavek, pa vendar ... Verjela sem, da tega ne bo tako kmalu konec. Ljubila sem človeka, ne slučaj. Zaradi njega sem končno uspela pozabiti onega, ki je umrl tudi zame, umrl brez bolečin. Ostal je samo ta človek. Njegova ljubezen.
Tiho sem stopila do okna in pogledala v noč. Megla se je spustila na mesto, mehko je ovila črne sence hiš. Moja noč. Zdaj moram oditi, da prepustim svojo posteljo bitju, ki je prišlo za menoj. Jutri, ko se zdani, se bom smela vrniti. Smela bom leči v isto, še toplo posteljo in se prespati. Če bom mogla spati, seveda. Nobenega od njiju ne bo več. Odšla bosta v nastajajoči dan, z roko v roki. Njuna in moja noč.
Zagrnila sem zaveso, oblekla plašč in privihala ovratnik. Še rokavice, potrebovala jih bom. Pogled po sobi – da, vse je v redu, vse pričakuje ono novo bitje.
Stopila sem v noč. Iz megle je vlažno rosilo. Hodila sem tiho kot mačka. Zvok lastnih korakov bi me vznemirjal. Ne smem delati šuma, ne obstajati – sem odveč.
Noge so same po sebi ubrale pot med vilami. Počasi, počasi. Ne smem hiteti. Vse, kar bom nocoj počela, moram čim bolj podaljšati. Da bom imela vtis, da noč vendar ni tako neskončno raztegnjena.
Prižgala sem cigareto. Skoraj nisem verjela, da bo v tej megli sploh gorela. Toda močnejša je od mene, kljubuje vlagi. Naslonila sem se na neko ograjo. Nekaj črnih gred z jesenskimi rožami je izpolnjevalo prostor med plotom in hišo. Ob zidu je rasla vrba. Od njenih nizko spuščenih vej je od časa do časa padla kaplja na preprogo suhega listja. Brez šuma so v vetru nihale gole, viseče veje.
Okna so bila razsvetljena. Od njih so skozi meglo padali prameni svetlobe nekam proti meni in ulici. Za temi okni so tople, svetle sobe. Morda družina večerja. Morda žena s pikastim predpasnikom že pomiva posodo, mož v copatah pa se huduje na otroke, ker so na ves glas navili nedeljsko oddajo: Izberite svojo melodijo, in ne more v miru brati časopisa ... Vse obdaja topli nedeljski večer. Hiša se mi je zazdela kot vzeta iz pravljice. Zakleti grad, brez oken in vrat zame. V njem je lepo, toda jaz ne morem vstopiti, zame ni poti vanj. Stopila sem dalje. Kmalu sem se znašla v mestu. Spet sem se ustavila. Pred menoj so se blesteli razkošni neonski napisi in luči. Včasih sem imela rada večer in luči. Ta večer pa je bilo ves nekako odmaknjen. Ljubljana je utonila v novem, neznanem občutku; da tu ni več moje mesto. Bilo je prav med temi hišami in ljudmi. In zdaj ni več. Prazna sem bila, popolnoma prazna.
Skupina fantov se je ustavila pred menoj.
»Poglej, kar smili se mi,« je dejal eden izmed njih.
»Ah, ta bi šla s teboj za dve cigareti!« je zamahnil drugi z roko. Zasmejali so se.
»No, tri bi ji pa že dal,« je dejal tretji in izzval novo poplavo smeha.
Sem jim res podobna, onim ženskam? S svojim odrgnjenim plaščem, primitivnimi čevlji in kratkovidnimi očmi. Ne, tako pač lahko mislijo samo huligani.
Polnoč se je bližala. V najini sobi je toplo, samo odsev električne peči daje slutiti njuni telesi. Da, strašno sem se pustila ponižati. Krenila sem dalje.
Zadimljena kavarna polna ljudi vseh vrst. Tuji so mi in strašno daleč. Sedijo tu za svojo zabavo. Jaz ne. Jaz čakam, da mine noč. Sedim točno nasproti stenske ure. Sledim z očmi kazalcem, ki neopazno merijo minute. Oči me skelijo od cigaretnega dima. Sovražim te pijane spake, ki govoričijo o nogometu, te zbiralce avantur, zaljubljence, zdolgočasneže. Nujnost me je vrgla mednje. Ne spadam sem.
»Zapiramo ...«
Garderoberkin rezki glas me zdrami iz misli. Nekaj luči ugasne. Prostor se prazni. Spet se zavijem, pripravim za ulico. Moja noč se šele pričenja. Ulice spečega mesta me bodo sprejele, skrile moje brezglasno tavanje. Stopim v noč. Namenoma izbiram najtemnejše kote. Nikogar nočem srečati. Nočem, da bi me kaka modro siva uniforma vprašala, kam sem namenjena. Kaj naj bi tudi odgovorila? Do jutra manjka še pet ur. V petih urah se pride zelo daleč. Toda utrujena sem in nobenega cilja nimam. Ne bom hodila.
Začenja me mraziti. Nikjer ni več hiše iz pravljice, ni luči, ki bi dala slutiti kako življenje. Zdaj sem resnično sama. Onadva sta srečna, ne zebe ju in imata drug drugega. Jaz nimam nikogar. Samo trenutke milosti, ki so čudoviti in vendar skelijo kot sveže rane.
Zmanjkalo mi je cigaret. Edini še odprti lokal je poln kot ribja konzerva. Komaj se zrinem do blagajne. Dve prostaški pijani ženski zapeljujeta neke moške. Obrazi so pod neonsko lučjo modrikasto beli, spotegnjeni. Zatohlo je, kot groteska. Obrazi, obrazi-spake.
Pobegnem v noč. Podzavest me vodi proti domu. Zavem se. Ne, tja ne smem. Človek, ki sem mu zaupala, me je izdal. Sprejela sem ponižanje. Moja nagrada za vse je ulica. Ta ulica, mraz, megla.
Znajdem se v parku. Znana klop. Popoldne je deževalo. Klop je spolzka in mokra. Vseeno sedem in prižgem cigareto. Mraz mi prodira v kosti, vsa drhtim. Da, november je. Takrat pa je bil maj. Takrat, ko sem verjela, da bom spet zaživela. Človek je bil nežen, pozoren. Igral je, ni bil srečen. Moje izkušnje so ob njem umrle, verjela sem prepričljivemu glasu in modrim očem. Nocoj jim verjame ono novo bitje. Morda je vrednejša od mene, da obdrži srečo, zgrajeno na mojem obupu. Da, brez dvoma je vrednejše, sicer se to ne bi zgodilo. Sama sem kriva, s tem, da sem takšna, ne boljša.
Čas se počasi in natančno pomika, odteka. V cerkvi, v temi nekje pred menoj, udarci zvona delijo noč na četrtine ur. Druga cerkev je nekje dalje na levi. Njen zvon ima nižji glas. Ne maram ga, ker zamuja.
Zvonovi ... Počasi si pritrkavajo. Četrt ure je dosti časa. Strašno veliko, če si sam in občutiš, da ima ura šestdeset minut in tri tisoč šesto sekund ...
Jutro je daleč daleč.
Onadva mislita: »Le zakaj bo že jutro?«
Jaz pa: »Le zakaj še ni jutro?«
Toda jutro pride, zagotovo pride. Za onadva in zame tudi.
