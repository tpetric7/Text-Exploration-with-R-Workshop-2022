Zakuril sem peč. Nikogar ni bilo nasproti meni. Rdeč posekan plamen se je dvigal. Dim prihaja in odhaja skozi neko odprtino. Ali je odprtina poševna? Vseeno je, četudi bi bila navpična. Nič ni pomembno sedaj. Smejim se. Umazane zavese zakrivajo žitna polja. Ali sem res zakuril, ko sonce poševno prihaja? Ne vem, kaj je potem z njim, ko pride. Pa ni tudi vseeno, samo da je tiho, ko kričim. Pljuča se mi naprezajo, usta so spačena. V sebi pa sem srečen. Peč ni moja, ne vem, čigava je, prihaja tudi dvom. Zakaj ravno on? Jaz nimam nič z njim. Naj bi imel? Spet pritisk. Ubogi sploh ne vejo za poševno sonce in luknjo. Skril jo bom in nikomur pokazal, tako bo najbolje. Zaslepil jih bom s poševnim soncem. Pa naj pride dvom, če si upa. Veliko polen sem pripravil. Vidim mak na polju in kup umazanih cunj v kotu. Prav svinjske so. Mečem grčava, tanka, poševna ravna polena proti maku. Luknja se mi smeji. Vzel bom cunje in jo zamašil. Ne, vsem bom pripovedoval o njej, ne bom je skril. Kaj bi bilo, če bi se drva pričela vračati? Ne bi jim odprl. Poskušala bi priti skozi luknjo. Skril bi se za pečjo. Ne bi se upala priti bliže. Tam je za njih smrt. Morda pa bi rada plavala v vetru. Vse bom zmetal skozi okno ali na polje. Tudi mizo, stole. Tudi peč, kaj mi koristi, ko imam svetlobo in toploto ujeto med stene. Treba se je spoprijateljiti z luknjo, lahko mi pomaga. Skupaj se bova smejala in pogovarjal se bom lahko z njo. Ne vem, kaj misli o žitnih poljih. Nič zato. Ne bova govorila o tem. Ne bom se pustil zapeljati. Tudi umazane zavese bom pustil v kotu. Otroci lahko pridejo in spijo na njih. Toplo jim bo. Rja bo požrla peč in potem bom imel mir pred njo. Imel bom veliko časa. Spal bom na kupu v kotu in poslušal dihanje otrok.
Dovolj mi je. Ne grem se več. Ostala je samo miza z nogami, ki so navpično. Tudi luknja je, ampak ona je vodovarno. Otroci niso prišli in ne bodo spali.
Odšel sem skozi okno na pšenično polje. Svetloba me ščemi v oči. Hodim cik-cak. Ne vidim polen. Tudi peči ni. Rja jo je nažrla. Ona je požrla polena. Slišim smeh.
