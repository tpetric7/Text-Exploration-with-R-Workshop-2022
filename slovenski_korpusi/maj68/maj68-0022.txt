Kljub večkratnemu trkanju se ni nihče odzval. Pisarna inšpektorja Kosa je bila prazna. Še vedno omamljen od načelnikovega glasu se je Dimitrij splazil skozi delovni prostor svojega šefa in med stebri šinil v svojo pisarnico, ki je bila v tem trenutku najvarnejši pristan. Z eno samo kretnjo je vrgel s sebe plašč in se nemudoma namestil k svoji pisalni mizi, ne da bi utegnil pomisliti, kako se je bo opoldne osvobodil. Verjel je, da je zanj najbolje, če ostane v predpisani drži na mestu, ki so ga zanj določili predpostavljeni. Zdaj zdaj bi lahko vstopil nekdo od njih, njegova delovna pripravljenost je morala biti sleherni hip očitna. Takšno ravnanje je terjala prihodnost, cilj, ki je dajal smisel njegovim prizadevanjem in zaradi katerega je prišel v to mesto.
Hrušč iz hodnika in iz načelnikove sobe se ni polegel niti za hip. Najbrž se Stenovic še ni bil umiril, ni pa bilo mogoče verjeti, da ga je tako razkačil samo njegov obisk, medtem ga je lahko razburilo že neumestno ravnanje kakega drugega uslužbenca. Če so bili ti glasovi s hodnika sploh resnični ... Vseh niti ni bilo mogoče razbrati in opredeliti. Brnele so telefonske žice in mrmrala je množica, vendar drugače kot prejšnji dan. Nazadnje tudi ni bilo gotovo, če ti glasovi sploh pomenijo kaj določnega. Na ta način se je morda javljalo tisto, čemur se običajno reče vzdušje, saj se je čez čas Dimitriju zdelo, da ti glasovi ne prihajajo niti s hodnika niti iz sosednjih prostorov, temveč enostavno visijo v zraku. S svojo prisotnostjo opravičujejo svoj namen. Najbrž so bili tu že zdavnaj pred njim in če so ga vznemirjali, je bil kriv on.
Z vztrajnostjo človeka, ki se neprestano zaveda, od kod je prišel, kam je namenjen, se je prizadeval, da bi se z vsakim delom svojega telesa vživel v tukajšnje vzdušje. Čakal je, samo čakal. Medtem seveda ni mogel niti razmišljati in polagoma se ga je polaščalo stanje, ki je bilo še najbolj podobno zatrti žalosti.
Vse dopoldne se ni nihče oglasil. Utrujen od čakanja je na znamenje z zvoncem planil pokonci in si pošteno odrgnil goleni. To je bil za zdaj še edini način, da se je rešil mize. Spet je kradoma odšel skozi načelnikovo sobo, vendar se je to pot že upal ozreti okoli sebe. Čeprav je pričakoval nekatere nove podrobnosti, ni tam opazil ničesar razen mize in stola. Na hodniku je srečal nekaj neznanih moških, to so najbrž bili njegovi kolegi. Vsi so odhajali na cesto. Sodeč po samoumevni samozavesti, s katero so prečkali hodnike, zavijali okoli vogalov in se spuščali po stopnicah navzdol, so bili domači. Vsakemu od njih je igral na ustnicah neprekinjen, ljubezniv, a zato nič manj zagoneten nasmeh. Odhajali so drug za drugim, v spoštljivi medsebojni razdalji. Kjer sta bila dva skupaj, sta se držala za roke; nekateri, s hladnimi in v daljave uprtimi pogledi, pa so imeli po dva spremljevalca, z vsake strani enega. V takih primerih je bil srednji vedno brez klobuka in prostih rok, to sta imela na skrbi spremljevalca. Tudi v tem je bilo mogoče spoznati ustaljen hišni red: levi je nosil pokrivalo, desni torbo. Hitel ni nihče. Ponosni na svojo ureditev, za katero Dimitrij še ni vedel, ali je predpisana ali pa je samo ustaljena navada, so stopali lahkotno in sproščeno, kot sladokusci, ki se pripravljajo na pojedino.
Dimitrij se je nekajkrat rahlo priklonil in vsi, ki so ga opazili, so mu odzdravili z enako kretnjo. Seveda ga mnogi sploh niso opazili, ali pa so ga odkrili šele po gibih sosedov in predhodnikov, in tedaj je bilo že prepozno, da bi mu dali kakšno znamenje, kajti Dimitrij je stal ob strani in čakal da odide zadnji. Naravna občutljivost mu je narekovala, naj ne moti reda, ki se mu je zdel lep in učinkovit. Edino, kar ga je motilo, je bilo to, da v tej razporeditvi ni bilo mesta zanj.
V veži ga ni čakal Žorž, sploh ni tu čakal nihče, čeprav je bil prostor preurejen prav za to. Vratar, zdaj je bil to zanikrn fant, značilnega kozavega obraza, mu je izročil neznan ključ, načrt mesta in kratko sporočilo od Žorža, v katerem mu je naročal, kje in kako naj izprazni kiblo ter napolni čebriček z vodo. Čeprav na ulici ni bilo nikogar, je s pomočjo mestnega načrta kmalu našel svojo smer. Megla, ki se je bila spustila nekoliko niže kot prejšnjega dne, ga ni ovirala.
Občutil je posebno zadovoljstvo, ker bo preostali del popoldneva in ves večer morda sam. Žorževa prisotnost, a tudi prisotnost vseh drugih ga je utrujala. V njihove namere, da mu hočejo dobro, ni dvomil, toda kaj to dobro vsebuje, mu še vedno ni bilo jasno. Razen tega je bilo očitno, da oni njega poznajo, ni pa mogel trditi, da je tudi obratno. Končno je tudi upal, da bo našel čas, nekaj samotnih trenutkov, ko bo lahko razmišljal o preteklosti, predvsem pa o tem, kaj mora storiti zdaj. To bi si mogel privoščiti zvečer, ko bi ležal v postelji. Seveda bi se moral prej najesti. Po jedi pa ga je vselej premagala dremavica. Po eni ali dveh uricah bi se že odpočil ... Če se bo pozneje sploh še lahko zbudil ... A tudi če se bo, bo glava motna in utrujenost še preveč občutna ...
K sreči je bil njegov korak še dolg in prožen. Pot ga ni utrujala in se je celo lahko nekoliko razgledoval okoli sebe. Ni se hotel dobrikati zidovom in dolgim vrtnim ograjam, hodil je kar po sredi ceste. Ta prostorna neomejenost je pripomogla, da se je počasi spremenilo tudi njegovo razpoloženje. Nič več ni gledal strmo predse, zdaj je skušal oceniti daljave pred seboj: tiho, vase pogreznjeno cesto, ki je morda vodila tja, od koder je prišel.
Po pločniku se bližajoča postava na drugi strani ceste je nenadoma pritegnila vso njegovo pozornost. Z glasom, ki ga niti sam ni slišal, jo je poklical:
– Dunja! Dunja!
Obrnila se je naglo, kot da ga je pričakovala. Ozrla se ni ne na levo ne na desno, prepričan je bil, da tudi vanj ne. Z dolgimi koraki, ki bi bili še daljši, da je ni oviralo ozko krilo iz drap dessena, v katerem se je prav izrazito očrtoval nežni lok nad kolenom, je stopila na kockasto cestišče. Konice njenih čevljev so se ob vsakem koraku zarile nekoliko globlje v asfalt (ki je bil tu zmehčan kot sredi poletja), kar je njeni hoji dajalo svojevrstno privlačnost. Dimitrij jo je čakal na robu pločnika, sedeč na razgrnjenem dežnem plašču, z rokami stisnjenimi med kolena. Sedel je prenizko, da bi ji videl v obraz.
– Prišla sem, ker si me klical, je rekla natanko z istim glasom, kot mu je ostal v spominu od enega zadnjih snidenj. Sedla je zraven njega in hip nato je že čutil toploto njenih rok na svojem telesu. Njene mehke lahti so se vdajale in popuščale njegovim željam.
– Že zdavnaj sem odšel od tebe, Samo zato, ker sem ti hotel dobro, rešiti sem te hotel pred menoj. Ves ta čas si bila svobodna in ne zanima me, kaj si počenjala ... Njegov glas že ni bil več tako miren kot na začetku. Bil je na tem, da bi zakričal. Nič več se ni obvladal.
– Pretekli so trije dnevi in dobrih šest ur, odkar si odšel. Nič več ...
– Nič več? je vprašal nekoliko zaprepaščeno.
– Moja otroka te pogrešata, je dejala mirno, blago. Strmela je preko ceste.
– Otroka tvojega moža?
– To sta ista otroka.
– Zato si se potrudila za menoj?
– Našel si izgovor, verjemi, da jaz tudi. Zdaj sem tu! Vem, da me ne boš zavrgel. Jaz sem del tebe samega, jaz sem isto kot leta tvojega življenja. Tvoja radost sem in tvoja žalost. Pot, ki je še nisi prehodil, uspehi, ki si jih želiš doseči. Tvoj ponos in tvoja samozavest. Brez mene ne bi bil, kar si. Sam veš, kaj mi dolguješ. Tudi zdajle veš, da ti nič ne očitam, temveč te samo spominjam tistega, kar si mi sam pripovedoval. A to ni vse. Ne moreš zahtevati, da bi pozabila nase. Ne morem ostati brez vsega tistega, kar sem bila tebi. Ne morem ...
– Vse to je bilo nekoč res. Tedaj, ko so besede še imele pomen. Ali ne čutiš, da se je nekaj zgodilo. Z glasovi samo še opozarjamo drug drugega. Takšen je ta kraj, je odsotno odgovoril Dimitrij. – Razumeti moraš, da sem zdaj tu in da lahko grem samo še dalje. Zakaj, boš vprašala? Ne bi ti znal odgovoriti. Pač, imam razloge, a se mi zdi, da jih ti ne bi priznala. Zaključiva najin račun, potegniva črto. Pozneje bova lahko vsak zase ugotavljala, koliko je kdo dal in koliko prejel. Tedaj, ko bo vse že daleč ... Otroka imaš, moža ...
– Nimam ga!
– Tu sem brez moči.
– Si srečen? Povej!
– Še ne. Postal bom ... Morda tudi ne. Saj je vse dobro. Razumeš, vse je dobro. Drug drugemu sva žrtvovala trenutek, zdaj morava dalje. Hvala ti za vse. Z muko se ločujem od tebe, da bi ti bilo laže. A ti?
– Zato si me klical?
– Ne. Klical sem te kar tako. Ne morem pozabiti tvoje roke in tvojega dotika. Nekoč pred leti sem iskal svet za naju. Takega sveta ni. Kjer koli bi se naselila, to ne bi bila samo midva, ne samo sedanjost, tu bi bili še vsi ostali, preteklost.
– Poskušala te bom razumeti, ko bom sama.
– Sama nisi bila pred menoj in tudi za menoj ne boš.
– Res, spominjam se te, ko si stal sredi žitnega klasja in vil roke proti nebu ...
– Mojih solz nisi opazila.
– To so bile solze, ki si jih točil za prostostjo. Nisem jih videla. Zdaj imaš tudi njo, prostost ...
– Vse. Razen tebe. Razen ... Ah, mnogo je teh stvari; Tako! Pogovorila sva se ... Postajam sentimentalen, ti si bila že prej ... Vzemiva vsak svojo prtljago, dosti poti še imava pred seboj.
– Ne vprašaš me, kam sem namenjena.
– Nič več na sprašujem. Nimam, poguma.
– In zato si me klical?
– Kakor koli. Oprosti.
– Vračala se bom vsak dan, sleherno uro.
– Prosim, ne! Ne! Med nama je vse končano.
– Tudi sam prav dobro veš, da ni tako.
– Da, tako dobro kot ti.
Vstala sta hkrati in brez besed odšla vsak na svojo stran. Dan je že ugašal in Dimitrij je moral pohiteti. Do mraka mu je ostalo še ravno toliko časa, da je našel hišo, v kateri je stanoval. Ujel je poslednji trenutek, kajti megla se je sesedala na tlak vedno hitreje. Ko je dosegla okna v prvem nadstropju, je bila že tako gosta, da ni bilo več mogoče razbrati številk nad hišnimi vrati. Z muko je nazadnje našel tudi sobo in pri tem ugotovil, da je stavba prostornejša, kot se mu je zdelo prvi dan. Poleg svojega je našel še štiri hodnike, ki so bili temu na las podobni. Povsod so bila številna vrata, ki so najbrž tudi nečemu služila. Na sostanovalce ni naletel, pa tudi sicer ni opazil ničesar, kar bi kazalo na prisotnost ljudi, ne predmetov ne glasov.
Šele ko je bil v sobi, je občutil nekatere prednosti tega prostora. Bil je popolnoma ločen od zunanjega sveta, zaščiten pred vsemi neprijetnimi lastnostmi dneva in noči. Tu ni bilo megle, zrak je bil nevsiljiv, luč pa je opominjala, da je nastopil čas za počitek. Dimitriju pa je spanja resnično manjkalo. Komaj se je nahranil in izpolnil Žorževa naročila, pa se je v njem prebudila težka skrb: Ali se bo zjutraj zbudil pravi čas, da ne bo zamudil službe? Ura, ki jo je nosil na roki, pač zaradi ustaljenih navad iz prejšnjih časov, se je bila ustavila, ko je prišel v to mesto. Vsa prizadevanja, da bi jo znova spravil v tek, so propadla. Spričo tolikšne negotovosti ga je v hipu minila tudi utrujenost. Načrtno je pričel preiskovati vsak delček sobe, da bi morda le odkril kakšne pripomočke, s katerim bi mogel meriti čas. Bil je prepričan, da Žorž ni ravnal samo po občutku. Fant se mu je zdel preveč preprost in stvaren, da bi se prepuščal tako muhastim merilom. Zares! Ob njegovem ležišču, v zabojčku med robci, krtačami za čevlje in zobnimi ščetkami, je našel nekakšno napravo, ki je bila vsaj na zunaj podobna manjši budilki. Toda tam, kjer bi morala biti številčnica, je bila le počrnela medeninasta pločevina z eno samo globoko zarezo, h kateri je bil naravnan tudi edini kazalec. Na zadnji strani pa je bilo gumbov in vijakov več, kot bi jih potrebovala najbolj zapletena ura. Vrtel in navijal je vse po vrsti, ne da bi ugotovil, čemu služijo. Skušal se je spomniti, če je zjutraj slišal kakšno zvonjenje. Zaman. Spal je preveč trdno, zbudil ga je Žorž.
Na počitek ni bilo mogoče niti misliti. Takoj ni mogel zaspati, ker je bil preveč vznemirjen, a le v tem primeru bi lahko upal, da se bo zbudil pravi čas. Čakati, da bi se pomiril in zasnul, pa je bilo preveč nevarno. Lahko bi zamudil službo. Tega pa si ni mogel dovoliti, ker je bil prepričan, da bi tedaj prav gotovo srečal na hodniku Ustanove koga od svojih predpostavljenih. Vzbudil bi nova sumničenja, a še staro nezaupanje ni bilo premagano. Nepremišljeno ga ni hotel povečati.
Nekaj časa je nepremično ležal in strmel v zrak. Zbiral je moči, da bi vzdržal še to noč. Nepomembna preizkušnja sicer, ki bo ostala skrivnost tega mračnega, odmaknjenega prostora, toda zanj največjega pomena. Kmalu je vstal, prepričan, da je v sobi še polno nepojasnjenih podrobnosti, s katerim se lahko zamoti do jutra. Spet je brskal po Žorževih stvareh. K temu ga niso vodili nobeni skriti nagibi, temveč preprosta želja, da bi ugotovil, kaj je za takšno življenje, ki se mu hoče posvetiti, potrebno. Žorž je nedvomno imel izkušnje, o katerih je molčal.
Njegovo pozornost je najprej pritegnil zavitek vate, pokrit z robcem. Ker se je še kar preveč dobro spominjal načelnikovega jutranjega nastopa, si je zaželel, da bi se na neki način zavaroval pred pogubnim učinkom šefovega glasu. V ušesno votlino si je zatlačil dva velika kosma, in čeprav se je potem počutil dokaj neprijetno, vsaj tako kot če bi mu omrtvičili pol glave, se je želel takoj prepričati, kakšen je učinek. Razen svojega ni imel na razpolago nobenega drugega glasu. Govoril je glasno, že kar silovito in zaneseno. Sprememba je bila občutna. Jezik mu je kar ohromel in samega sebe ni več razumel. Le da s čepi ni bilo mogoče vzdržati dalj časa. Za to bi bil potreben prevelik telesni napor in duhovna zbranost. On pa je bil na koncu svojih moči.
Na dnu zaboja ob Žorževi postelji je našel nekaj polomljenih očal z navadnimi, železnimi okviri. Za silo je očistil in popravil dvoje od njih in jih pomeril. Bil je namreč prepričan, da jih je Žorž nosil v prvih časih svoje službe, preden je dobil sedanje s koščenim okvirom. V obdobju torej, ki je bilo podobno njegovemu sedanjemu. Že po nekaj trenutkih pa se je začel vdajati misli, da on v tej službi ne bo vzdržal. Očal enostavno ni mogel trpeti. Komaj si jih je nataknil na nos, že so ga oblile solze. Pogled se mu je popolnoma zmeglil. Oči so ga skelele še dolgo zatem, ko je odložil ene in druge naočnike. Na njegovo zavest je pritisnilo breme novega spoznanja. Ali bo zmogel vse to, kar mu nalaga sedanjost? Medtem ko drugi z lahkoto izpolnjujejo vse njene zahteve, pa so zanj že takšne malenkosti skoraj nepremagljive. Ali ni ta svet čudno nenavaden in nerazumen, saj ga ne more razumeti, kljub temu, da se kar naprej prizadeva?
Vrnil se je v posteljo, ne da bi si upal zapreti oči. A tudi bedenje mu ni dalo najmanjšega zadoščenja. Vzel je Žorževo uro in si jo namestil k zglavju. Sprva sploh ni tiktakala, šele po dolgem prisluškovanju je zaznal neke glasove. Prav to pritajeno bitje pa je bilo sumljivo. To ni bil glas budilke, njeno kolesje bi se premikalo sproščeno in bolj živahno. Tako pridušen in zahrbten tek imajo le peklenski stroji. On sam ga je pognal v tek, a Žorža ni v bližini, da bi ga ustavil. Oblil ga je mrzel pot. Kako je mogel slepo verovati, da je vse, kar je tu, v službi istih prizadevanj, katerim se posveča on, oziroma, katerim je posvečen? Toda kaj bi se pravzaprav moglo zgoditi? Strojček je majhen in če bi ga razgnalo, ne bi porušil sten. Hiša bi ostala, kvečjemu bi ubilo njega. Tu, kjer ni nič prepuščeno slučaju, je morda tudi Žorževa odsotnost premišljena. Toda čemu? Čemu? Odgovoriti si ni znal. Vedel pa je, da je to njegova slabost in ne morda dokaz, da odgovora ni, ali da je brez smisla. Kmalu se je prepričal, da je njegov strah, kolikor ga je sploh še čutil, enostavno neutemeljen. Na stenah je viselo nekaj Žorževih srajc, tu je bil njegov pribor za čiščenje čevljev, dve vreči iz jute s kruhom in zeljem. Žorž gotovo ne bi dopustil, da propade kar koli njegovega.
Nenadoma, in po Dimitrijevih občutkih zelo zgodaj, se je sprožil naviti peklenski stroj. Slišal je, kako se je sprostilo pero, zobato kolesce je nekaj hipov grizlo po pločevini, to je bil nadvse mučen trenutek, kajti zdaj je bila ena od obeh možnosti tik pred uresničitvijo ... Končno je zazvonilo ... Dimitrij je planil pokonci. Udje so mu goreli od nesproščene napetosti. Vso noč je čakal to odločitev, a zdaj ni bilo nič odločeno. Niti ni vedel, koliko je ura ... Le za silo se je uredil in po dolgih, zavitih hodnikih planil na cesto.
Zunaj je bil tak čudovit dan, kakor ga je bilo mogoče v tem mestu samo slutiti. Megla je izginila. Nebo je bilo od svežine in modrine skoraj črno. Skrb zaradi službe mu ni dala, da bi se oziral kvišku ali nazaj, v tisto smer, kjer je mesto prehajalo v podeželje in je bilo obzorje širše, nebo dostopnejše. Ne. On je hitel proti središču mesta. Njegovemu razgledu so se nudili samo zidovi v neznatnih barvnih razlikah, ki so se zajedali v ozek trak neba nad ulico. To je bilo zaradi svoje čistosti komaj resnično. O času seveda ni govorilo. Moglo je biti še zgodaj zjutraj ali pa že sredi dopoldneva. Kljub temu, da ni ničesar pozabil in ničesar opustil, da je napravil vse, kar je bilo v njegovi moči, ni imel nobenega zagotovila, da je ravnal prav in da sme biti brezbrižen.
Kmalu je v daljavi zagledal hiteče postave. Mogel se jim je celo približati vendar samo na ustaljene razdalje. Odlepljale so se od hišnih vrat posamič ali v dvoje, kakor prejšnje dni. Želel se je zanesti nanje, obenem pa se je zavedal, da za to nima nobenega razloga. Pravzaprav se mu je ta želja porodila le zaradi načelnika. Bilo bi mu žal, če bi ga razjezil zaradi zamude. Kakšen drug vzrok je zdaj pri sebi že dopuščal. Na tihem pa je upal, da ga v pisarni tudi že čaka nujno delo. Tako nujno, da bi bilo prepozno, četudi bi bilo opravljeno že prejšnji dan. Toda misli so takoj začele uhajati drugam. Kdo mu more zagotoviti, da so vsi ti ljudje, ki jih vidi, uslužbenci iste vrste kot on? Lahko so načelniki ali inšpektorji, sekretarji ali referenti, ki začenjajo svoj delovni dan dve ali tri ure kasneje. Morda se prav danes iz nekega, njemu neznanega in nespoznatnega razloga ne vozijo z avtomobili, temveč odhajajo zdoma peš, držeč pod roko svoje gospodinje – tajnice in kuharice – sekretarke. Morda je to povzročil njemu neznan povod, uredba, ki je stopila v veljavo to jutro ob tri četrt na pet, morda pet minut pred peto?
Zaradi sence, ki se je pojavila na vogalu, je sunkovito dvignil pogled. Obšla ga je slutnja, da bi se mogel z njo srečati, kar se mu še ni bilo posrečilo. Še preden jo je utegnil dobro pogledati, jo je spoznal. Bila je Dunja. Obraz so ji obkrožali nekoliko zmršeni lasje, bila je bolj bleda kot v prejšnjih časih, vendar ji je ta bledica dajala poseben čar. Zdela se mu je odmaknjena in neprizadeta, zaradi tega tudi bližja. Dimitrij je vedel, da mora spregovoriti, vendar je prvi umaknil pogled. Če bi bil vztrajal, bi se bilo z njim nekaj zgodilo. Morda bi se bil obrnil in odšel v nasprotno smer, morda v neko stransko ulico, morda bi ga spomin na stare čase odvlekel v neki drug kraj ... Nič od tega se ni smelo zgoditi.
– Čemu prihajaš? jo je vprašal, spotoma, ko je ona že uravnala svoj korak po njegovem, iz česar je sklepal, da mu namerava slediti vsaj del poti. Medtem se je seveda trudil, da se ne bi ozrl vanjo, ker je povsem zagotovo vedel, kaj pripoveduje njen obraz.
– Ostala sem od sinoči ... Njen glas je bil zamolkel, tuj. – Počakaj – ustavi se! Moram se pogovoriti s teboj. Rada bi ti pomagala.
– Vem ... Če bi bilo v tvoji moči ... Tu je vsakdo sam ...
– Tega niti sam ne verjameš. Še pred kratkim si mi zagotavljal prav nasprotno. Če nisi lagal tedaj, lažeš zdaj ...
– Ne ti ne jaz nisva poklicana, da razglasiva resnico, ki zadeva naju. Tako mislim ... Če je drugače, ne odlašaj! Nekoč ... Tedaj je bilo drugače ... Zdaj pa sva tu, v tem mestu, nepreklicno. Poglej ulico, a čim bolj se oddaljuje, tem ožja postaja. Mudi se mi. Niti sekunde ne smem zamuditi. Ti sama veš, kaj me žene dalje. Velika misel, ki si mi jo tudi ti pomagala oblikovati. Ne bodi žalostna, če te je premagala ... Niti sekunde ne smem zamuditi. Bogve, če bom sploh našel prehod.
– Nič več ni ljubezni v tvojem srcu ... Le kam je pobegnila? Ali pa si jo poteptal sam in se ji zdaj celo posmehuješ ... Vem, da nisi srečen. Glas ti drhti, obraz ne more skriti bolečine ...
– Kaj je ljubezen? In sreča? Ne pozabi, da sedanjosti ni mogoče nadomestiti s preteklostjo. Vse bom našel, vse ... Prosim te, odidi in ne vračaj se ...
Trudil se je, da se ne bi ozrl, in res se mu je posrečilo, da ni opazil, kdaj se je izgubila v eno od stranskih ulic. Njegov pogled je vrtal po asfaltu, in če ga je od časa do časa dvignil, je le za kratek hip strmel v daljavo. Ulica je bila dolga, zdelo se mu je, da je šele na začetku, čeprav se je na pot odpravil že zdavnaj. Hotel je pospešiti korak, a za to ni imel moči. Noge so mu nekajkrat klecnile, kot bi ga opominjale, da se odslej ne more več zanesti nanje. Zagon, s katerim je odšel zdoma, je bil neopazno popustil. Občutil je nemoč, podobno tisti v sanjah, ko ga je preganjal razbojnik z brado, on pa ni mogel napraviti niti koraka. Tu sicer ni bilo nikogar, ki bi mu stregel po življenju, a se zato ni čutil nič manj ogroženega.
Priznati si je moral, da mu je mesto še povsem neznano. Na prvem križišču je na slepo zavil v levo in že se je znašel pred stavbo, ki jo je iskal. Tu celo negotovost ni bila gotova. Zaspani vratar je sedel na pragu in pred njim niti ni skušal skriti zevajočega žrela. Dimitrij ga ni nameraval ogovoriti. Toda, ko se mu je približal, je vratar nenadoma oživel, skočil pokonci, široko odprl oči in roke so mu nestrpno zanihale ob telesu. Vprašal ga je, kam hoče ob tem času. Ne da bi počakal odgovor, mu je še povedal, da ga ne pozna, in da ni nikakršnih izgledov, da bi ga spustil v vežo. Razen ... Pri tem je pomenljivo trenil z očesom, a Dimitrij ga ni razumel nič bolj. Ni bilo povsem izključeno, da bo ravnokar izvedel nepričakovano novico. Morda so ga medtem že odpustili iz službe? Morda se je dogodilo nekaj drugega, kar bo odločno spremenilo smer njegovemu življenju? In vendar ne. Že čez nekaj trenutkov se je izkazalo, da je bil vse skupaj samo nesporazum. Dimitrij je prišel v službo prezgodaj. Vratar, ki je opravljal nočno službo ga ni poznal. Bil je, razumljivo, zaspan.
Visoko, brezkončno stopnišče je bilo še prazno, prijetno, tiho in toplo. Vseeno je tu nekaj manjkalo, da bi kraj občutil kot zavetje. To ni bil vsakdanji hrušč, niti kar koli drugega ... Nekaj še neizgovorjenega. Zdaj mu je bilo že žal, da je hitel in da se ni dalj zadržal z Dunjo. Lahko bi se bil domenil z njo za sestanek, lahko bi ji bil vsaj priznal, da jo še vedno pogreša. Kljub temu, da se je odločil živeti po svoje in brez nje. Biti z njo, kaj je to pravzaprav pomenilo? Trenutek pozabljenja, ki ni razrešil ničesar. A vendar ... Vendar.
Kljub zgodnji uri pa zdaj ni bil čas za spomine. To bi pomenilo, da popušča sebi, ali da se celo vdaja melanholiji. Obenem pa si tudi ni smel dovoliti, da ga kdo zamišljenega, torej nepripravljenega, preseneti na stopnišču. Tudi v svoji pisarni se ni počutil nič drugače. V samem prostoru je bilo nekaj, kar ga je sililo k opreznosti.
Tišino in napetost sta prekinila šele Žorž in Žan, ki sta nenadoma, brez trkanja vstopila v njegovo pisarnico. A tedaj je bilo gotovo že sredi dopoldneva. Pozdravila sta ga z rahlim zgibom glave, kakor je bil tu običaj. Potem so nekaj trenutkov prijazno stremeli drug v drugega in tehtali, kaj to v resnici pomeni. Dimitrijeva dobra volja je v teh nekaj sekundah popolnoma usahnila. Medtem ko je on prostodušno zrl obema v oči, je v njunih pogledih opazil še nekaj drugega. Žan je najbrž preiskoval sobo, vendar je to delal na čisto poseben način: skozi Dimitrija. In to celo tedaj, kadar je hotel pogledati za svoj lastni hrbet. Tudi Žorževe namere se niso dosti razlikovale od Žanovih, le da je ta ubral obratno pot: hotel je ustvariti videz, da si ogleduje stene in skromno pohištvo, v resnici pa je njegov pogled neprestano vrtal po Dimitriju. Po dobri minuti molka so se vsi trije še vedno smehljali drug drugemu, vendar se je njihov intimni odnos znatno spremenil. Onadva sta še vedno stala, Dimitrij pa je sedel. Ker je bil njegov vrtljivi stolček brez naslonjača, skoraj ni mogel odtrgati rok od mize. Od gledanja navzgor ga je začel boleti vrat in bolečina je bila tem hujša, čim bolj si je dopovedoval, da mora vzdržati.
– Vstani, vstani, sprehodi se malo, je prvi spregovoril Žorž. Nogo je položil pod Dimitrijev stol, zganil se je nevidni mehanizem in sedež se je odmaknil. Zravnaj se, to povečuje delovno storilnost. Ti najbrž še ne poznaš tega vzvoda. Od časa do časa se moraš sprostiti. Kroženje krvi je nujno potrebno!
Dimitrij je vstal.
– Krvi ne morem ... Kot vidita, nimam nikakega dela. Prazna miza ...
– Vem, vem, je vpadel Žan. – Tako se zdi, v resnici pa je drugače. Navodila so za vse enaka. Midva sva jih spoznala prej kot ti.
– Pravila? Niti besede še nisem slišal o njih ...
– Kaj pa v predalu? Žan je pomežiknil, kolikor je le mogel.
– V predalu? Dimitrij je segel proti mizi, da bi pri priči izvlekel predal, na katerega dotlej še niti pomislil ni bil. Predal, je pomisli, in vrnil Žanu dvoumen nasmeh. Roko je položil na mizo, kakor da se je hotel nanjo samo nasloniti.
– To ni niti najmanj čudno, je rekel Žorž, kakor da je spregledal igro. – Počasno uvajanje v delo, nič drugega. Poznal sem nekoga, ki je dve leti čakal na svojo prvo nalogo. Ni je dočakal ... Ti, Žan, lahko nekoliko vplivaš na to ...
– No, kdo pa sem jaz? se je branil Žan. – Posmehuješ se mi. Zadostuje, da me pogledaš ...
Zdaj si je tudi Dimitrij moral ogledati Žana. Njegova obleka je bila od glave do peta temeljito povaljana in le na pol očedena mokrega blata. Gumbov na srajci sploh ni imel, kravata je bila zadrgnjena v trd vozel.
– Danes ga je sprejel načelnik Edvin, je pojasnil Žorž.
– Šlo je za neodložljivo stvar. Žan je že nekaj mesecev prosil za sprejem. Dobil je celo vrsto udarcev v želodec, pa tudi nekoliko nižje. Seveda ni šlo brez napotkov za delo. Vse je zelo dragoceno ...
Res, Dimitrij je zagledal praske na Žanovem obrazu, modre pege po vratu in odkril, da se mu pošteno tresejo noge, da pravzaprav trepeta po vsem telesu. Vendar njegov obraz ni izražal najmanjšega sledu žalosti ali bolečine in vsi znaki nasilja so lahko imeli tudi drugačen pomen. Odtenek radovednosti, morda celo slabo prikrite zavisti, ki ga je odkril na njegovem obrazu, je zgovorno nasprotoval izgovorjenim besedam.
– Na blato misliš? je vprašal Žorž. – Slučajno je prišlo do srečanja na dvorišču. Prilika, ki je ni kazalo zamuditi ...
– Točno na dvorišču, je naglo pritrdil Žan.
Nato sta se oba zazrla v Dimitrija, kot bi hotela vedeti, kakšen vtis sta napravila nanj s svojim obiskom. Dimitrij je ostal negiben in neprizadet. Ne da ne bi imel o čem razmišljati, tega se je bilo v njem nabralo že preveč, toda zdaj se ni smel prepustiti toku. Zavedal se je, da mora pazljivo slediti sleherni besedi svojih službenih kolegov. Ko sta ta dva videla, da se na njegovem obrazu ne zgane niti mišica, sta bila nekoliko osupla. Vendar to še ni bila zadrega. Napravila sta nekaj krogov po pisarni in si ogledovala gole stene, potem pa sta znova stopila k Dimitriju.
– Ni lahko pri nas, se je namrgolil Žan. – Poglej Žorža. Sama kost in koža ...
– Hotel sem ga že vprašati, kje je bil včeraj, se je umaknil Dimitrij. – Utrujen je, neobrit, veke zatekle, v kotičkih ust sledovi tobakove sline, roke umazane, nohti črno obrobljeni ...
– Kar zadeva nohte, ti so v znaku žalosti. Ostalo pa je – služba. Ne sprašuj! Žoržev odgovor je izzvenel kakor iz ust nekoga odsotnega.
00
– Zakaj ne? se je zoperstavil Žan. – On je naš. Vse mu lahko zaupamo.
– Veš, Dimo, tako te bomo pri nas klicali, bil je na terenu. Ni nobenega razloga, da o tem dosti razpravljamo. Nasprotno, povsem nasprotno ...
– Tudi jaz sem imel včeraj kratek službeni opravek, je navrgel Dimitrij. – Obiskal sem načelnika ...
Žorž in Žan sta se naglo spogledala in Žan se je spet napotil po prostoru. Žorž Dimitrija najbrž ni niti slišal.
– Opoldne se vidiva, je rekel čez nekaj trenutkov. – Nazaj moram. Ko se je Dimitrij ozrl, ga že ni bilo več v sobi. Bil je prepričan, da bo izginil tudi Žan. Za tega pa je bil neznatni pripetljaj povsem drugačnega pomena. V hipu je spremenil držo, zdaj ga je bila že sama opreznost. Oči so mu žarele, kot da je ravnokar izbojeval neko zmago, njegov nasmeh pa je bil vsiljivo sladak. Sprememba je bila tolikšna, da tudi Dimitrij ni mogel ostati ravnodušen. Vstal je, da bi bila enakopravna nasprotnika.
– Kakšen prebrisanec je ta fant, je pohitel Žan in čakal pritrdila. Ko ga ni dobil, je nadaljeval: – Vidva sta najbrž dobra prijatelja? Rojaka? Prijatelja, tako rekoč ... Prav hitro sta se ujela. Ljubezen na prvi pogled ...
Dimitrij je samo vprašujoče strmel vanj.
– Veš, kaj dela on pri nas? Žan se mu je zaupljivo približal, kot da mu hoče ravnokar izdati pomembno skrivnost.
– Vratar je, je prostodušno odvrnil Dimitrij.
– Saj to je tisto. Ti ne pove zadosti ...?
– Vse.
– Tako? Žan se je vzravnal in zresnil. Videti je bilo, da ni zadovoljen. Odmaknil se je k vratom. Ko je že držal za kljuko, se je še enkrat obrnil k Dimitriju. – Nič drugega? Da ne bo pomote ... Tale razgovorček je bil, zdaj ga že ni več, privaten.
– Prijateljev ne izbiram sam, je hladno odvrnil Dimitrij. – Tudi našim razgovorom ne določam stopnje pomembnosti. Nikakršnih opozoril ne sprejemam. Delam z inšpektorjem Kosom, moj načelnik pa je Stenovic. Ne bi izvolili naravnost k njima?
– Nesporazum, je odkimal Žan.
– Ne verjamem. Jaz bi rad delal. Zato vas prosim za pomoč. Čeprav niste z našega oddelka, vendar ste z menoj v nekakšni zvezi, ali ne? Moji predstojniki so najbrž odsotni. Sedim tu in izgubljam čas ... Rad bi vas prepričal, da so moji cilji drugačni. Žal jih sam ne morem uresničiti, vezan sem na vas, na vas vse. Vsaka izgubljena minuta ...
– Nikakor ne. Vsaka sekunda je do kraja izkoriščena. Vseeno lahko nekaj poskusimo. Jaz bom poskrbel, brez skrbi. Na vašem oddelku imam prijatelja. Moral bo storiti, kar mu naročim. Le častno besedo bi rad dobil. Udaril se je na prsi, kot bi hotel poudariti neko svojo zaslugo, a mu obljuba molčečnosti tega ne dovoljuje.
– Mojo častno besedo? Za razliko od vseh dosedanjih? Le s čim sem si prislužil tolikšno mero vašega spoštovanja? Še enkrat vam zatrdim, da bi rad začel delati. Če se ne norčujete ...? Morda bi mi lahko pomagali vsaj do načelnika ...
– Do katerega? Žan je mahoma postal strog.
– Do katerega koli.
– Nemogoče. Vsi so odsotni. Nič ne kaže, da bi se kmalu vrnili. Pa tudi potrebno ni ... Vse bom uredil sam.
– Veselilo bi me bolj, kot si morete misliti.
– Prav. Grem. Jaz držim besedo ...
Dimitrij je bil spet sam, toda ne tako kot drugekrati. Čutil je prisotnost mnogih ljudi. Zaradi njih se ni mogel nasmehniti. Enostavno je sedel in čakal, da bo vstopil kdo od tistih, o katerih je govoril Žan. Morali so biti nekje po sosednih pisarnah ali celo na hodniku. Čeprav je zlahka uganil njihove namere, o njih ni hotel soditi. Razmišljal je o oknu, ki bi ga njegova pisarna vendarle mogla imeti. Če bi mu pripadlo vsaj desetina tistih, ki jih je imel v sosedni sobi Kos, bi pogledal, kaj se dogaja spodaj na ulici, zlasti malo vstran, med stebri bližnje vrtne ograje in med okrasnim grmičjem na nasprotni strani. Tako pa je lahko samo ugibal.
Koraki, ki jih je zaslišal pred vrati, so bili tuji. Prišlec je celo potrkal. Kmalu nato se je zrinil v sobo mlad fant, bledih lic in ozke brade, kar je oboje dajalo njegovemu obrazu izraz najpreprostejše odkritosti. Imel pa je samo eno roko, levo. Predstavil se je tako, da je desni rokav dvignil v višino čela in povedal, da mu je ime Meho. Dimitrij je ime preslišal. Ni se mu zdelo bistveno. Njega je predvsem zanimalo, kako je mogel kurir istočasno potrkati in pritisniti
na kljuko, ko pa je v eni roki držal debel sveženj papirjev. Preden si ga je utegnil ogledati nekoliko bolj, mu je že spustil na mizo kar obsežen zavitek.
– Delo za vas, je pojasnil.
– Končno vendarle, je planilo iz Dimitrija. – So navodila zraven?
– Menda ne. Vse je notri ... Da ne pozabim: Zunaj vas čaka neka ženska. Že od zjutraj postaja na hodniku in sprašuje ... Nihče vas ne pozna.
– Kakšna je?
– To morate vedeti sami.
– Zanima me ime.
– Nas tudi. Ne samo ime, tudi tisto, kar je v resnici.
– Kaj vendar hoče? Nikogar ne sprejmem. Povej ji, naj me ne nadleguje. Delam.
– Pravi, da vas že dolgo čaka, je kurir pojasnil mirno, kot da razume vse, kar se je in kar se bo še zgodilo. Tudi Dimitrij mu ni mogel odtegniti svojega zaupanja. Vstal je in se mu zazrl v obraz.
– Lahko smo brez skrbi. To dekle sem nekoč imel rad ...
– Ne, je odkimal enoroki. – Ona je tu ... S kazalcem je nekakrat pokazal na pod.
– Vidim, da si na njeni strani. Vseeno mi boš napravil uslugo. To se pravi, napravil jo boš njej ... Zatrdi ji, da sem jo imel rad. Nič drugega.
– Ne prosite me tega.
– Tedaj ukazujem ..., je kriknil Dimitrij.
Kurir je sklonil glavo, v eni roki so mu zašumeli papirji, na oči se mu je usul pramen črnih las. Dalj ga Dimitrij ni utegnil opazovati. Njega je zanimal zavitek na mizi. Vrgel se je nanj in z obema rokama hkrati trgal ovojnico. Ko je pred seboj zagledal tri dni star časopis, niti ni bil presenečen. Ni se še zavedel, kaj to lahko pomeni. Časopis je bil vendarle prvi, ki mu je prišel v roke, odkar je bil v tem mestu. Prvič ga je prelistal naglo, da bi našel znamenja, ki bi povedala, kaj je namenjeno prav njemu. S svinčnikom obkrožen članek ali vsaj rdečo kljukico. Našel ni nobenega znamenja in prepričan je bil, da sme temu dejstvu pripisati globlji pomen: Njemu samemu prepuščajo, kaj bo izbral, zato mora vzeti vse, kar mu nudijo. Bral je zdržema od vrstice do vrstice, in ko se je oglasil zvonec, je ostala pred njim še nedotaknjena dobra polovica časnika. Brez slehernega vtisa o tem, kako je opravil svojo nalogo, če jo je sploh opravil, je zapustil pisarno. Ni vedel, kaj ga še čaka, zato tudi ni mogel biti zadovoljen s samim seboj.
Zdrvel je po stopnicah navzdol, da bi se izognil vsakemu srečanju. Toda v veži ga je prestregel Žorž. Ni mu kazalo drugega, kot napraviti prijazen obraz. Kajti zavedal se je, da tu ni nič prepuščeno slučaju in potemtakem imata tudi samota in molk svoj smisel. Če bi bil ta hip v Žorževi koži, bi natanko vedel, kaj mora vprašati. Žorž pa ga je sprejel s tako vsakdanjim in zdolgočasenim obrazom, da ni bilo mogoče o njem dvomiti.
Po dolgih in Dimitriju neznanih mestnih ulicah sta odhajala proti domu. Žorž se je utrujen in neprespan nekajkrat zaletel v zid in celo zakolovratil na cestišče. Ker se je ravno tisti hip pripodila mimo tudi falanga neizprosnih vozil, je Dimitriju le z bliskovito kretnjo uspelo, da ga je rešil smrti. Čeprav iznenaden, se je za to odločil zavestno. Zadostoval bi bil namreč en sam hip, oklevanja, in Žorževo telo bi bilo zateptano v asfalt. Dimitrij se je seveda zavedal, da to njegovo dejanje nima nobenega globljega vzroka in ga bo morda že kmalu obžaloval. Vseeno Žorža ni več izpustil. Prijel ga je pod roke in ga potisnil no notranjo stran pločnika. Če je popustil le za hip, je Žorž takoj spet nevarno zanihal proti cesti. Prav vleklo ga je nanjo. Dimitrij si je priznal, da mu je postal kar nepogrešljiv družabnik in da si ne more privoščiti tolikšnega razkošja, da bi ga izgubil ravno zdaj.
Bila sta že blizu doma, ko je Žorž nenadoma oživel. Ustavil se je, nekajkrat globoko zavzdihnil in v enem od sicer slabo znanih jezikov preklel boga in takoj za njim vse najvišje. Pri tem je pokazal toliko domiselnosti in jezikovne spretnosti, da je Dimitrij kar ostrmel. Žorž si je z nestrpno kretnjo tudi snel očala in jih potisnil v žep. Z naveličanim, bolnim pogledom se je nato zastrmel v Dimitrija.
– Ta prokleti čas! Stokrat sem že obupal, a sem še vedno tu. Kaj lahko naredim? Samo vzdržati je treba! Če bi se kdaj sesedel, me odvleci domov in mi zaveži usta. To me še najprej spravi k sebi.
– Minilo bo, ga je tolažil Dimitrij. – Ko boš legel, ti bo takoj odleglo ... Ali si kratkoviden?
– Ne da bi se zavedal ...
– Čemu potem sploh nosiš naočnike?
– Vsi jih imajo. Naj bom samo jaz brez njih? Tako kot ti? Ali ne veš, kaj se spodobi? Vse tvoje obnašanje in ti sam, je zame nerazumljivo. Kot da ne bi vedel ... Ti niso še nikoli povedali?
– Nikoli.
Žorž je molčal. Kazno je bilo, da sploh ne misli več govoriti. Dimitrij ga je poskušal izzvati:
– Postati hočem tak, kot ste vsi ... Samo privaditi se moram. V mestu se še ne spoznam. Razen v službo ne grem nikamor. Kje naj dobim vse tisto, kar potrebujem, da bi se znašel? Očala, na primer? Denarja nimam. Morda prvega ...
– Ne verjamem, da si prišel brez njih, se je uprl Žorž. Njegova slabost je očitno že prešla. – Skupaj bova pregledala tvojo prtljago, nekaj uporabnega bova najbrž našla. Morda se ne spominjaš, kaj vse imaš. Tudi še ne vem, ali si samo naiven ali pa si tudi pokvarjen. Do kakšne mere? Meni se zdi to kar smešno. Oprosti, ne razumem te ... Kako si mogel zaiti k nam? To je lahko tudi smešno, čeprav dvomim, da bo v tvojem primeru tako. Res pa je tudi, da še ni vse zamujeno. O vsem boš odločil sam. Priznavamo sicer, da imamo v življenju marsikdaj opraviti z okoliščinami, te so lahko celo odločilne, vendar za vse odgovarjaš sam ... Kar ti manjka, si lahko še nabaviš. Najlaže je s tistim, kar se kupi. Čeprav denarja ne bo na pretek. Načelno so vsi izdatki všteti v plači. Dejansko pa je to nekoliko drugače. Razen tega si boš določil sam, koliko si vreden. Ko boš odštel najnujnejše izdatke, ne bo ostalo nič. Seveda samo navidezno. Do vseh podrobnosti ti tako ne bi znal pojasniti. Važno je, da se znajdeš. Misliš, da jaz nimam težav? Te so stalne. Vse se izpolnjuje in spreminja. Na tržišču se pojavljajo vedno novi modeli. Moda ni brez pomena. Morda je zato tudi trditev smešna, a jo boš moral vseeno upoštevati. Je nekaj, čemur lahko rečem utrip časa, po njem se je treba ravnati. Sicer se lahko nekega trenutka zaveš, da si izven, a tedaj je že vse prepozno. Zato si izberi težavico, ki jo boš vsaj delno obvladal.
– Hočem se privaditi, je obljubil Dimitrij. – Začetek je lahko nekoliko tragičen, da bi bili poznejši uspehi pomembnejši. K sreči imam tebe ... Moram te vprašati za svet. Ti imaš izkušnje ... Žana sem prosil za delo in poslal mi je časopis. Prebral sem prvo polovico, ali naj nadaljujem? Po tvojem mnenju ...
– Seveda. Zato ga je poslal ...
– V tem časopisu mora biti nekaj važnega. Morda sam sploh ne bom našel ali pa še nisem prišel do tja ... Razen tega bi rad delal ...
– Saj delaš. Mar ne hodiš v službo? Pozabljaš, da je nas mnogo. Naša prizadevanja morajo biti vzklajena. Sicer ti lahko odrediš izsušitev močvirja, jaz pa začnem v njem istočasno graditi namakalni sistem. Drug za drugega ne veva, kaj delava. Če bi hotela izvedeti samo to, ne bi imela časa za delo. Le mirno kri! Nestrpen si kot vsi novinci. Imaš svojega načelnika, svoj oddelek, resor, referat, področje, če hočeš, in vse ostalo, kar potrebuješ ... Ne prehitevaj dogodkov. Vse boš zvedel pravočasno, tedaj boš celo prepričan, da prezgodaj. Predstojniki vedo zate, uporabili te bodo, kadar bo primerno. Samo oni vedo, kaj delajo. Ti še ne moreš občutiti, kakšno olajšanje je to za nas ... Kljub vsemu, kar sem ti povedal, te še prav nič ne razumem ...
– Morda ne bi bilo napak, če bi se prijavil za sprejem, k načelniku Stenovicu ...
– Nikar! Odsvetujem! Vse boš postavil na glavo. Čemu hiteti? Podoben si konju, ki hoče teči pred ojnicami, misleč, da bo tako breme prej na cilju ... Potrpežljivo vleci svoj voz. Bodi vnet v odrekanju! Ni vse zaradi tebe!
– Cilji, katerim se posvečam, presegajo moje osebne koristi.
– Da, to so naši cilji! je pribil Žorž in se strumno zravnal. Nataknil si je očala in dolgo molčal, toda za Dimitrija je bil ta molk zgovornejši od vsake grožnje. Izrečenih besed ni bilo mogoče z ničemer dopolniti. To je bilo prepuščeno Žoržu, morda niti to ne. Sporočena resnica je bila enostavna, kratka, izglajena in obdelana od dolgotrajne uporabe. Najbolj je Dimitrija motila dolgotrajnost.
Šele, ko sta bila doma, v sobi, je Žorž spet spregovoril. Tedaj sta že ležala na postelji in pospravljala svoj običajni večerni obrok hrane. Žorž se je dvignil in z ironičnim nasmehom poklical Dimitrija.
– Razmišljal sem, zakaj se pritožuješ ...
– Saj se sploh ne pritožujem, je potišano odvrnil Dimitrij.
– Počakaj! Komaj si prišel, že ti gre na bolje. Jaz sem tu že od začetka našega štetja, a se mi ni ponudila še nobena možnost, da bi napredoval. Ravnam se po predpisih in običajih, zvesto izpolnjujem službene dolžnosti in nikoli niti za hip ne mislim nase ... Res da nisem prišel s priporočili, kakršna so tvoja ... Načelnik Stenovic me je pobral na cesti, a to še ne pomeni, da sem ničvrednež. Na cesti sem bil samo slučajno in bi tam tudi ostal, da se ni zgodilo, kar se je. Imel sem pač srečo ... Pozneje mi je zaupal, da mu je ugajal način, kako sem se zmrdoval z ustnicami in strigel z ušesi. Enostavno zabaval sem ga. Če se je hotel po napornem delu za hip odpočiti, je prišel k meni, se dvakrat, trikrat zavrtel po sobi in že mu je odleglo. Drugi načelniki me spočetka prav zaradi tega niso marali. Toda ugajal sem Stenovicu in njemu tega veselja niso smeli odreči. Odkril jim je nekoliko pozabljen, a dobro znan in zelo star običaj. Osebno udobje se je zelo povečalo, ko so se začeli ravnati po njegovem zgledu. Medtem so nastajali tudi moji papirji. Danes sem eden od tistih, ki sedijo zelo trdno, nobena reorganizacija me ne more prizadeti.
– Tvoja zgodba je polna očitkov. Očitkov na moj račun. Moja prisotnost nikakor ne more vplivati na tvoj položaj. Nisem prišel zato. Nekoč, ko boš imel čas in če te bo zanimalo, ti bom pojasnil, zakaj sem sploh prišel. Moje namere segajo mimo posameznikov ...
– Kako mimo? se je vznemiril Žorž in planil na noge. – Mimo mene in mimo načelnika Stenovica ne moreš! Še nikomur ni uspelo. Spoštujem načelnika Edvina, inšpektorja Kosa, vse predstojnike oddelkov, referente in tajnike! A ti? Od kje si pravzaprav ti? Odgovori na moje prijateljsko vprašanje! ...
– Jaz vidim samo cilje in sredstva za njihovo uresničitev. Eno in drugo so ljudje. Cilj, to smo vsi, sredstvo, to pa so naši načelniki, referenti in vsi ostali, kakor koli se že imenujejo. Nič drugega ne priznavam. Zaradi tega spoznanja sem prišel k vam, se pravi, k nam ... Ne vem, čemu bi se moj položaj toliko razlikoval od tvojega? Gledaš me, kot da sem te razočaral. Če si računal, da boš o tem lahko poročal Kosu ali Edvinu, potem je tvoje obnašanje razumljivo. Kajti onadva to že vesta. Svojo dolžnost boš lahko opravil le na pol ...
– Ne, nikakor ne ... Kaj podobnega bi lahko pripisal samo Žanu, Priporočam ti ga kot prijatelja. Gre za nekaj povsem drugega ... Naš položaj je v določenem smislu nejasen. To se upam trditi samo zdajle, v trenutku slabosti. Zaupam ti, čeprav brez razloga ... Mi vsi drug pred drugim zamolčujemo pomembna dejstva o svetu, ki nas obdaja, pa tudi o nas samih. Ne, pretiravam ... Ničesar ne zamolčujemo. Saj nismo še nikoli vedeli, kako je pravzaprav z nami. Kadar se nam razkrije kakšna podrobnost, pa se potrudimo, da jo kmalu pozabimo. Ko so doma ali v kakšnem skritem kotičku, najbrž tudi drugi občutijo isto. V službi ali na cesti se to ne more zgoditi. Tebi bo, kot izgleda, prihranjeno tudi to. Vprašujem se, zakaj se je ravno tebi nasmehnila sreča? ... Že ve zate, že te je opazila. Enoroki mi je pripovedoval ... Mnogi se že leta in leta vrtimo okrog nje, prizadevamo si na različne načine, da bi ji ugajali, marsikdo je na skrivaj že pokleknil pred njo in prosil milosti. Vem, zatrdno vem, čeprav vsi skrivajo. Pošiljajo ji darove, vabijo na izlete. Eden od referentov ji piše pesmi, a jih niti ne pogleda. Meni se ona za poezijo, pha! Vzvišena je nad vsemi prismodarijami. Nekaj šepetajo o njenem razmerju s Kosom in Edvinom, zlasti z Edvinom, a to so navadna obrekovanja, ki ne morejo škoditi njenemu ugledu. Prežeti s strastjo se odvračajo od nje in trdijo, da je pravična. Slutim, da se udajajo utvari, kateri niti sami ne verjamejo dosti, ali pa ji verjamejo iz navade. Ta je zelo močna.
– O neki ženski govoriš, če se ne motim?
– O Tilly!
– Tili? Kdo pa je to?
– Tilly ... Dva l, ipsilon ... Še nisi slišal zanjo? Ona je referent v posebnem oddelku, v likvidaturi. Prepričan sem, da ima važnejši položaj, kot se zdi in kot se običajno zavedamo. Preradi pozabljamo nanjo.
– Ali je lepotica?
– Pomisli! Ne vem! Zdajle si je niti ne predstavljam. Kako se izmika človeškim očem! Nikoli si je nisem tako natanko ogledal. Ko sem jo spoznal, je bila že na glasu ... Vsi moški so noreli za njo. Lepa najbrž ni, je pa privlačna. Nihče ji ni kos, razen tistih, ki je sploh ne opazijo. V tem ni nič nenavadnega, to se dogaja tudi drugim ženskam, celo lepoticam. Srečuješ jih, a ne opaziš nič posebnega. Nekega dne pa se ta ali ona pojavi v časniku kot miss. Tedaj se zaveš ...
– Je Tilly tudi miss?
– Nikakor ne, ona ne bi pristala na to. Velja za zelo resno žensko. Je pa na svoj način edinstvena, miss vsega je ...
– Koliko je stara?
– Kakšno neumestno vprašanje. Nikoli ne izgleda stara. Vseeno pa skriva leta. Moj položaj mi ne dovoljuje, da bi se ji kdaj približal, zato vem o njej samo to, kar povedo drugi. V času, ko se ni mogoče zanesti niti nase, veš, da je to zelo dvomljive vrednosti ... Ne morem trditi, da je izbirčna, izbirčna v tem smislu, da bi nanjo vplivali predsodki. A pri nas je tako: Vsakemu položaju primerna ženska. Vedel sem, da je nedosegljiva, pa sem jo včasih poželel. To priznam samo tebi ...
– Kakšno korist mi obetaš od tega, da me je opazila? Ni rečeno, da jo bom opazil tudi jaz in da iz tega lahko kaj nastane. Ne ogrejem se za vsako krilo. Pri meni je to čustveno vprašanje. Ne bi bil rad banalen, hočem samo, da me razumeš. Moškost je pač stvar, ki se je ne zavem ob sleherni ženski. Pa tudi kadar se je, to še ne pomeni, da mora med nama nastati neki odnos. Potrebno je še nekaj več ... In priznam ti: če bi bila moja prihodnost pri vas odvisna samo od tega, kakšno bo moje razmerje s to žensko, bi se raje vrnil tja, kjer sem že bil. Oprosti, sklicujem se na preteklost, imam dokumente, pripravljen sem delati, k vragu še ženska!
– Vse to kot ti imajo še mnogi drugi. Celo v večji meri ... Resnično ne dojameš ... Tilly je ženska, ki je ni mogoče odkloniti. Tega ne bi storil nihče, kajti doslej so jo mnogi samo želeli in ni znano, če so uspeli. Najbrž so. Zdaj pa se je zgodilo tisto, kar že zdavnaj želimo: Ona je nekoga izbrala, vsi ostali vedo, kaj lahko pričakujejo. Odrešeni so upanja in strahu, to pa je nekaj, kar ti še ne znaš ceniti. Tudi ni verjetno, da bi ti zavidali. Niti spoštovali te ne bodo. Tvoj položaj se bo razjasnil. Verjetno boš dobil zaupno in odgovorno delo, ki bo pogubilo še tudi koga drugega. Končno je to za tebe veliko priznanje, mi pa se bomo iz tvojega primera učili. Dvignil se boš nad nas. Tvoja človečnost bo nadomeščena z višjimi vrlinami.
– Po tvojem je ta ženska neosvojljiva in nedotakljiva, obenem pa trdiš, da je imela razmerje s številnimi moškimi. Omenil si Kosa in Edvina. Kako more biti vredna vsega spoštovanja in obenem – cipa?
– Niti ene slabe besede nisem izrekel o njej. To je povsem nemogoče, ker še mislim o njej samo dobro. Kosa in Edvina si dodal sam. Srečo imaš, da te kdo ne sliši. Ti si predstavljaš, da hodi za njima po ulicah, da se kaže z njima na javnih mestih, po zabaviščih, ali da v pisarni sedi na inšpektorjevi mizi in z razgaljenimi nogami vzpodbuja njegovo delovno vnemo. Ne bodi preveč naiven. V tem pogledu je ona naravnost puritanska ... Pa kaj bi se mučil, komaj še odpiraš oči ... Vsega tudi ni mogoče razložili z besedami, čas bo pojasnil vse ... Govorim ti le zato, da se ne prenagliš. Lahko je izgubiti smisel življenja in življenje samo, povrniti eno ali drugo pa je nemogoče ...
– Res sem radoveden, se je zarežal Dimitrij. – Pa ima ta ženska vsaj dobre noge?
– Povsod pride, je zamrmral Žorž in se zavalil nazaj na posteljo. Luč je ugasnila sama od sebe, kar je bil znak, da je že zelo zelo pozno. Tako tudi Dimitriju ni preostalo nič drugega, kot da zaspi še sam.
Budilka ga je – kakor vedno – zbudila prekmalu. Pognal se je kvišku s takšno silo, da se je celo dvignil od tal, a ko je pristal na steptanem sigastem podu, je že opazil, da je Žorževo ležišče prazno. Da je sam spal predolgo, ni bilo verjetno, budilka je še brnela. Še najbolj sprejemljiva je bila možnost, da so Žorža poklicali ponoči in da je spet odšel na kako službeno pot. Če bi bilo kaj drugega, bi Žorž zbudil tudi njega.
Jutro brez Žorža ni bilo nič drugačno kot jutro z njim. Dimitrij se je čudil sam sebi, kako hitro se privaja. Hitel je v službo, kot da že od rojstva ne počenja nič drugega. Nič več ga ni motilo, da se ne more približati nikomur od mimoidočih. Zdaj si tega pravzaprav ni niti želel, njihova bližina mu ni bila potrebna. A zaradi tega se mu tudi njegova oddaljenost ni zdela nič bolj razumljiva. Če se je slučajno za kom ozrl, je bil prepričan, da so se razdalje med njim in ostalimi zmanjšale. Polagoma se je v njem celo izoblikovalo spoznanje, da bo nekoč, ko bo do vseh že popolnoma ravnodušen, lahko stal že povsem blizu njih in celo segel v roko komur bo hotel. Razpravljal bo z njimi o stvareh, ki ne bodo zanimale ne enega ne drugega. Sploh jih ne bo nič zanimalo, a se drug drugemu ne bodo mogli umakniti. To prihodnje stanje pa se mu je zdelo enako nesmiselno kot sedanje, zato se je le redko oziral po sencah, ki so švigale mimo. Tudi on je hitel, toda k delu ... Megla je bila vsiljivo mrzla, grizla ga je po rokah, da jih je moral tlačiti v žepe, zapikovala se mu je v oči, zato se je včasih opotekel, a vselej proti cestišču. To poigravanje njegovega telesa s samim seboj, ga je dražilo. Toda velike vznemirjenosti ni bil več sposoben doživeti, bil je že preveč utrujen in izčrpan. Neprestano pa se je zavedal, da mora vztrajati, in pogled mu je obstal na marsikaterem izložbenem oknu. Vzdolž njegove poti jih je bilo nešteto in to jutro jih je opazil prvič. Zglajena in bleščeče čista so razbijala monotono brezbrižnost sivih in rjavih zidov, bila pa so obenem tudi neraziskana novost, ki bi ga mogla presenetiti. Skozi stekla se je nudil razgled v strogo omejene in ne preveč obsežne prostore, iz katerih ni vodila nobena vidna odprtina, bili pa so brezhibno snažni in obarvani s toplimi barvnimi toni. Na oko so bili kar prijetni. Dimitrija ni motilo niti dejstvo, da se v ta svet ne odpirajo nobena vrata in da vabljiva domačnost, ki jo izžareva, zanj nima nobenega pomena, a bi mu lahko dosti pomenila.
Nekoliko dalje je v eni od izložb (ki jih je bilo zdaj brez števila) zagledal dekle, ki je bilo na prvi pogled podobna reklamni sliki iz nekega inozemskega koledarja. Sedela je z rahlo sklonjeno glavo, postrani, da je mogel videti le polovico njenega obraza. Po hrbtu so se ji usipali dolgi, malce valoviti lasje zamolklo bakrene barve, strmela pa je v razgaljene, brezhibno bele roke, ki so ji prekrižane ležale na kolenih. Celotna podoba je delovala nanj kot slika v stari patricijski hiši, ko jo je nepričakovano obsijalo sonce. Sam seveda ni imel občutkov patricija, svet, v katerem je živel in katerega je nosil v sebi, je bil v drastičnem nasprotju z milino, ki jo je izžarevala slika. V samotnem sprehajalcu po preteklosti je oživela fantazija. Premalo resničnosti in preveč za en sam trenutek, kajti v naslednjem je bil že mimo. Lahko je samo še ugibal, če morda ni bila lutka, izložbeni komad, pravkar prebarvan in obnovljen. Skočil je nazaj. Glava za steklom se je zganila, oči so obstale na njem, spregovorila je, čez ustnice se ji je razlegel nasmeh. Dimitrij je obstal. Nedvomno je vse to veljalo njemu. Že naslednji trenutek pa ga je neznan nagib spet pognal dalje. Pohitel je, sklonil glavo in niti za hip se v njem ni več ponovila želja, da bi se vrnil. Ne, resničnost je imela vselej drugačno podobo ... Nekdo se je hotel pošaliti z njim, ali pa se je zmotil sam ... Zgodnje jutro, megla in utrujen pogled ... Čudno: Čez nekaj trenutkov je na licu začutil topel mamljiv dih in zaslišal zaupljiv šepet, oboje tako močno resnično, da ga je stresel srh in ga je prevzela slutnja nekega drugega sveta, nekega drugega časa, ko tudi on še ni bil on, temveč nekdo drug.
Stresel je glavo in tekel dalje, dokler ga ni oblil pot. Sledovi utrujenosti so bili na njem več kot očitni. Prividu so se pridružili še glasovi. Vse skupaj ene same nesmiselne sanje. Sklenil je, da bo po službi pohitel domov in se ne bo dal več zapeljati. Potreben mu je samo še počitek. Le čil in zdrav bo lahko pregnal iz sebe vse misli in občutke, ki ga trgajo iz sedanjosti in ga hočejo usmeriti v kraje, ki jih sploh ni, ali pa so za vedno izgubljeni. Povratek vanje ni bil mogoč.
Tekel je, kolikor so mu dale noge.
To jutro se mu je prvič posrečilo, da je stopil v vežo Ustanove istočasno z nekaterimi drugimi uslužbenci. V naglici, ki je bila v teh trenutkih popolnoma na mestu, sicer niso utegnili, da bi bili pozdravili tudi njega, ki je bil zanje še vedno novinec, in ga večina od njih niti poznala ni. Morda celo niti ni slišala zanj. Pozdravili so se le med seboj, še malo pokramljali o počutju svojih soprog ali izmenjali kakšno najnovejšo navodilo za vzrejo otrok, si prišepnili na uho dovtip, nato pa se glasno zasmejali in zadovoljno odšli po stopnicah, če mu je prisluhnil tudi kdo od predpostavljenih. Tako se je začenjal dan, delovno vzdušje je bilo vzpostavljeno. Dimitrij je lahko upal, da bo nekoč tudi on vstopil v ta krog. Za zdaj mu je zadostovalo, da jih je videl in da so najbrž tudi oni videli njega. Njegova dolžnost je bila, da z delom začne prvi, zato se je z zadnjimi močmi pognal po stopnicah navzgor.
Ohrabrenemu od dogodkov tega jutra se mu je mimogrede porodila želja, da bi stopil k mizi inšpektorja Kosa in mu sproščeno zaupal, da še vedno čaka pravega dela. Ta nagib pa je prav tako mimogrede obsodil kot mladostno nestrpnost, ki bi mu jo ne mogli šteti v prid.
Toda inšpektorja ni bilo, čeprav je bila njegova soba razsvetljena. Na oknih je visela običajna modrina poletnega dne. Na svoji delovni mizi je natanko na istem mestu, kot ga je pustil prejšnji dan, našel časopis. Ko pa je sedel, je opazil, da ni isti, temveč celo nekaj dni starejši. Takoj za tem je odkril, da je izginil tudi napis nad mizo. Ne sicer ves, pač pa tisti del, kjer je pisalo, da je upanje varljivo. Tako sta se mu ponujali vsaj dve možnosti: morda mu je kdo od predstojnikov ali celo neznan dobrotnik na ta način namignil, da mu kaže na bolje, ali pa je slučaj sam odstranil prav tisto besedilo, ki je bilo zanj najvažnejše. Lahko ga je na primer izbrisala snažilka, v dobri veri, da prizadevno opravlja svoj posel.
Zaman se je skušal zatopiti v časopis. Stran za stranjo je bila enako nečitljiva. Zaradi preobilice tiskarskega črnila so se črke zlile v vrste, ki so se tu in tam celo med seboj dotikale. Dimitrij je naslonil glavo na dlani in čakal, čakal. Vendar manj, kot je predvideval. Kmalu je skozi vrata planil Žan, z razpetim suknjičem, v rokah pa je držal neurejen sveženj papirjev. Dimitrij je bliskovito pritisnil na vzmet, ki je premikala vrtljivi stolček in vstal. Trenutek ali dva sta se pozorno motrila. Nato pa je Žan poskočil, razkrečil noge in se pognal od tal, tako, da je s petami pristal točno na prstih Dimitrijevih stopal in je ta moral zakričati od bolečine. Vendar mu Žan ni dal do sape. Že se je drl nanj, besno in brez prediha.
– Prekleti delomrzneži, pijavke, vsi ste enaki! Če bi se le malo zavedali, kaj vam nudimo! Kadar bi ga najbolj potrebovali, ga ni! Vlačugari se nekje, jaz pa naj opravljam njegove dolžnosti ...
– Kdo? Zakaj? je vprašal Dimitrij, ko se je osvobodil Žanove teže in je tudi bolečina nekoliko popustila. Umaknil se je v kot in se naslonil na steno.
– Kdo? Žorž! je razburjeno odvrnil Žan.
– On je službeno odsoten ...
– Že, a s kom!
– Tega ne vem ...
– Ti ni povedal? Žanov glas je postal miren, oprezen. – Ne veš, kam je odšel, s kom, čemu?
– Niti sanja se mi ne. Enostavno izginil je ...
– Praviš izginil ... Prej si trdil, da je na službenem potovanju ... Ne izmikaj se. Razpolagamo s sredstvi, ki te spravijo k priznanju. Ne sili me, da jih uporabim. Eno ali drugo?
– To je preprosto sklepanje. Kolikor toliko poznam Žorža. Služba mu je vse. Ne bi tvegal, da bi jo zamudil. Če ga ni, je na službenem potovanju. Ali ni logično? Sinoči ni omenil, da kam namerava. Spal sem kot ubit. Zjutraj pa ga ni bil ... Enako kot zadnjič. Ko se je vrnil, je povedal ...
– Kje je bil tedaj?
– Ne vem. Rekel je, da je bil zunaj, nič drugega. Ne zanima me ...
– A si ga vseeno vprašal?
– Čisto človeško je, če z nekom živiš v istem prostoru in izgine brez pojasnila ... Zanima te, kaj se mu je zgodilo ...
– Njemu se šele bo ... Čisto človeške stvari, kot jih imenuješ ti, so lahko tudi krinka za kaj drugega. Razen tega ne odločaš ti, kaj je človeško ...
– Na primer?
– Vprašanja postavljam jaz. Ti si tu, da nanje odgovoriš. Kje si bil sinoči?
– Doma.
Še kje?
– Nikjer.
– Pa zjutraj?
– Šel sem naravnost v službo
– Koga si srečal?
– Srečal? Nikogar.
– Zjutraj, ko si vstopil, si se zadovoljno smehljal. Lahko pojasniš čemu? Si imel za to služben povod? Mi dobro vemo, kaj se pri nas dogaja.
– Prepričan sem, da se nisem smehljal. Lahko dam častno besedo. Kolikor se spominjam.
– Vratar ne laže, je spet zarohnel Žorž. – Tu imam njegovo poročilo. Iz šopa papirjev, ki jih je držal v desnici, je izdvojil dva ali tri in z njimi tako naglo mahal pred Dimitrijevimi očmi, da ta ni mogel videti, če so sploh popisani. Žan se je z njimi že tako približal, da se je moral umakniti, sicer bi mu jih, razburjen kot je bil, lahko še zasadil v oči. Saj so bili trdi, gladki in beli, skoraj s kovinskim sijajem.
– Prav nič me ne zanima, kaj počenjajo vratarji. Vse je odvisno od tega, kaj zahtevate od njih. Zahtevajte resnico ...
– Kaj pa blebetaš? Žanov obraz je izražal nestrpno željo, da bi se mu porogal, a tudi zadrego, ker tega ni mogel storiti.
– Ti blebetaš, je dvignil glas Dimitrij. – Po pravici ti povem, da me utrujaš. Prekleto zoprn si in nesodoben. Napisal bom o tebi poročilo. Strokovno si ničla. O, z menoj se ne boš igral! Rad bi videl tvojega inšpektorja ...
– No, je Žan na mah postal zelo prijazen. – Ne jezi se. Pomeniva se prijateljsko. Med nama niso potrebne nikake skrivnosti. Priznam, da nisem ravno najbolj spreten. Oprosti, moj poklic je nekaj povsem drugega. Nekaj zelo navadnega ... Vidiš, niti ne spomnim se več kaj, ker sem tudi nanj že pozabil. Že v mladih letih sem se posvetil velikemu cilju, enako ali vsaj podobno kot ti ...
– Nadaljuj, a zapomni si, da te nisem nič vprašal ...
– Zaradi enega samega spodrsljaja? Saj sva se prav dobro razumela ... Vem, kako bo ... prej ali slej me bo izpodrinil kdo od mlajših. Morda ravno ti ... Svet ni ravno pravično urejen, to si upam trditi. Ne samo tu, tudi drugje. Načelniku upam zabrusiti v nos ...
– Nabira se, je neprizadeto odvrnil Dimitrij.
– Eh, ne bodi tak! Vsaj malo razumevanja lahko imaš. Še nisi okusil življenja ...? Saj ti popolnoma zaupamo. Jaz še posebej. Takoj si se mi priljubil. Vzbudil si mi očetovska čustva ... Prav. Ne zaupaš mi ... Dal ti bom v roke orodje, s katerim me lahko pogubiš. Rad bi te prepričal, da ti hočem samo dobro: Razumi me prav ... Imel sem majhno nalogo, še jo imam ... Moram jo izvršiti. Ali bi ti ravnal drugače, če bi dobil podobno nalogo? Služba je služba.
– Kakšno nalogo?
– Ugotovil naj bi, čemu si prišel k nam. Ustanovili smo posebno komisijo, ki naj razišče tvoj primer ... Tajno, seveda, zato nikomur niti besede!
– Nič drugega? Zakaj nisi vprašal naravnost?
– Ker ne bi povedal tistega, kar hočeš prikriti?
– Točno! Dimitrij se je dvoumno nasmehnil. – In kaj si dosegel zdaj? Poročal bom načelniku. Niti besedice ne bom izpustil, prekleto da ne!
– Ne morem ti preprečiti, če se ti zdi tako prav, je spravljivo in trdo rekel Žan, položil papirje na mizo in sklenil roke kakor k molitvi:
– Prosim, prosim .... Priznam, da jaz na tvojem mestu ne bi ravnal dosti drugače. Zlasti ne, če bi imel tvoja leta. Vse življenje je še pred teboj in od tvojih prizadevanj bo odvisno, kakšno bo. Kaj bi bilo z nami, če zlo izgine? Toda ne bo ... Moj strah je neutemeljen. Mladi rod ne bo izgubil svoje osnove. Tudi ti ne ... Dosegel boš, kar želiš. Vsi delamo tako, kdo bi ti mogel preprečiti ...
– Delam se, kot da te razumem, ga je opomnil Dimitrij.
– Prav! Poteptaj me! Zarij se mi v želodec! Izbij preostalo zobovje, iztakni mi oči, je z otožnim glasom prosil starec. – Vrzi me na gnojišče! To je usoda vseh predhodnikov, in jaz nisem zate nič drugega kot prst, iz katere boš zrasel. Nekoč boste priznali, da sem vam vsem skupaj krčil pot, toda zasluge za odločilno dejanje boste pridržali zase, dokler vas vaši potomci ne bodo prav tako uvrstili med predhodnike ... Ne, moj predmet ni poučevanje zgodovine, ker se človek ne rodi zato, da bi se učil zgodovino, temveč, da jo dela. Da ugotoviš to, moraš imeti moja leta in moje izkušnje ... Za hip se je zamislil, strmel v tla, nato pa nadaljeval: – A ko jih imaš, nimaš časa, da bi jih izkoristil ... Mladi, nasilni, brezobzirni in brezkompromisni, natanko taki, kot si ti, gredo preko naših trupel ... Nekaj pa bi ti vendarle rad povedal: Upoštevaj, da sem prehodil isto pot, na katero si zdaj stopil ti. Mlad sem bil in služiti sem hotel veliki stvari. Danes pravimo »naša velika stvar«. Ni bilo vedno tako, marsikaj se je moralo spremeniti, da je postala takšna ... Mnogo sveta sem prehodil, ko sem iskal kraj, kjer bi mogel »stvari« najbolje služiti. Zapustil sem dom in starše, odpovedal sem se lastni družini in vsemu udobju. Trpel sem lakoto in žejo ter vsakršno pomanjkanje. V trmastem brezupu je zorela moja podoba. Gube so mi razbrazdale čelo, roke so omahnile od utrujenosti, dokler nisem našel tistega kraja. Metal sem ljudi iz pernic, budil sem jih iz temnih kleti in iz zatohlih podstrešij, neutrudno sem hodil od vasi do vasi in oznanjal novo resnico. Pomisli, ljudje so šli za menoj, nekateri najbolj prizadevni so celo tekli in me prehitevali. V začetku je bil moj glas edini, samotno je odmeval po zapuščenih kamnolomih, po železniških tunelih in kanalih velikih mest. Tako obupno samotno, da me je včasih bilo strah samega sebe. Potem ko so se ljudje znašli v stiski, ko so bili pripravljeni slediti vsakemu klicu, ki je obetal rešitev, je postajal moj glas vse bolj in bolj šibak. Sprva smo vzklikali v zboru, prevzemali so za menoj napeve, ki sem jih jaz prvi zanesel mednje, vpraševali so me, kako naj ravnajo v tem ali onem primeru. Sčasoma pa, sčasoma samega sebe nisem več slišal. Drugi so postali glasnejši, predrugačili so moje pesmi in jih prepevali po svoje. Mnogih ni bilo mogoče več prepoznati. Polagoma so se mi vzbudili dvomi, če sem jih res vse to učil jaz. Zdramljeni iz stoletne otopelosti so pokazali nenadkriljiv zanos, in šel sem z njimi, ponosen, da nadaljujejo moje delo. A ga niso samo nadaljevali, tudi dopolnjevali so ga, tudi spreminjali. Celo potvarjali so njegov smisel. Lagali, kradli, varali in ubijali so zanj. Jaz sam s svojim idealom nisem imel več kaj početi, prišel sem pač v leta ... No, to je dolga zgodba, zgodba zase ... Hotel sem povedati nekaj drugega, nekaj, kar se nanaša na naju ... Morda boš kdaj brskal po kanalih našega mesta. Tam je zapisano, da sem temelje tej stavbi postavil jaz. Pa ne samo temelje, sodeloval sem pri njeni gradnji od začetka do konca, še danes sodelujem. Ti ne veš, a ti zaupno povem, da smo prav danes začeli z gradnjo novega nadstropja ... Da, da, čisto posebno nadstropje, ki ga od zunaj ni opaziti. Služilo bo, bogve čemu bo služilo ... Ne gre za to ... Razumeš? Upravičeno lahko postavim vprašanje, kaj bi bilo s to hišo, če ne bi bilo mene ... Morda boš rekel, da bi bili tu drugi. Morda. Toda bil sem jaz. A kaj je z menoj, ko sem še vedno tu? Kakšno delo opravljam? Kar se gabi drugim, odrinejo meni. Res da je to moja usoda, vse življenje me preganja. Zdaj pa bi se lahko nehalo. Niti najmanjšega priznanja nisem zaslužil, prezirajo me vsi od kraja in se me izogibajo. Celo načelniki in inšpektorji! Vzemimo načelnika Edvina ali Stenovica ... Za roke sem ju pripeljal v to hišo, ko sta bila še negodna mladeniča, mlajša od tebe ... Posadil sem ju v mehka naslanjača in ju negoval, kot bi bila moja lastna otroka. Namesto žuljev so jima rasle puhaste blazinice in ne da bi vedel kdaj, sta se prav ta dva začela prva posmehovati moji sivi glavi, začela sta mi ukazovati. Nisem imel druge izbire, moral sem ju ubogati, kot ju ubogajo drugi. Jaz sam sem jih učil poslušnosti do njiju, samemu sebi bi pljunil v usta, če bi se obrnil zoper njiju. Tega nisem niti hotel, a glej, kako so me ponižali ... Tebi, ki si novinec, moram razlagati svoje težave in te prositi za razumevanje, čeprav ne boš nikoli napravil tistega, kar sem jaz. Samo zato, ker je v meni prekipelo, ker se nisem več obvladal, a to je neodpustljivo ... Moj položaj je iz dneva v dan slabši. Čutim, kako izgubljam svoje dostojanstvo. Ne bi se rad znašel na cesti, osramočen in zapuščen, s svojim koncem v posmeh vsemu svojemu življenju. Ne zaradi sebe, jaz imam do vsega svoje posebno stališče. (Zakaj ga ne bi smel imeti, če o njem nikoli ne govorim?) Zaradi drugih, zaradi tistih, ki prihajajo, ki se hočejo posvetiti našim ciljem ... Glej, vse sem se razkril pred teboj. Če si res tak, kot trdiš, če se res hočeš posvetiti nečemu vzvišenemu, ne boš stopil na hrbet izmozganemu starcu samo zato, da bi se povzpel više. Glej, zaupam ti, ... Verjamem, da si eden od tistih, ki bi mogli vrniti sijaj izgubljenega zlata ... Vidiš, pričarati svetlobo, ki nima nobene osnove ... Ti še nimaš kaj izgubiti, jaz vse, kar je ostalo ... Gre za nekaj nepomembnih podatkov, ki jih moram dobiti od tebe, ne da bi te zanje naravnost vprašal. Razumi pravilno: Zaupamo ti vsi, in ker ti zaupamo, bi ti hoteli odstraniti vsako sled nezaupanja do nas ... Če nisi brez srca, boš upošteval moj položaj. Morda si že sam zaslutil, da gre za načelo ... Od kod izvirajo moje težave? Imam preteklost, ki je drugi nimajo. Ta jih tako zelo moti. Ker je ne morejo vzeti, bi jo radi osmešili, mene pa odstranili. Če nočeš pomagati njim, moraš meni.
Žan je potegnil iz žepa robec ter si obrisal oči in lica. Dimitrij skoraj ni verjel svojim očem, ko je videl, da se mu obraz blešči od mokrote. Moških solz ni bil vajen, pa se je prepričeval, da so resnične.
– Tvoja žalost ni prava, je dejal hladno.
– Žališ me, ponižuješ, je vzkliknil starec.
– Robec si namočil v vodi, je vztrajal Dimitrij. – Ovij ga! Stisni ga!
– Ni res. To so moje prejšnje solze. Poln jih je. Moje življenje ni kot tvoje. Glej! Stisnil je robec, in na tla je kanilo nekaj kapelj. – Žalost, sama žalost ...
Dimitrij je nekaj trenutkov molče strmel v starca, ki je še vedno hlipal. Čutil je, da je sam miren in da se obvlada. Zavedal se je, da ne more molčati, a še ni vedel, kaj naj reče. Končno se je domislil neke zgodbe.
– Zadnjega ne razumem, ker sem prvo pozabil! To seveda ni šala in tudi pozabil nisem ničesar. Ponujata se dve možnosti: Ali da sam nekaj ukrenem ali da poskušam javiti naprej ...
– Sam? je živahno poskočil starec ... Žalost je na mah izginila z njegovega obraza. – Sam! To je nekaj ...
– Nikakor ne. Takšno možnost zavračam. Zgodovina jo je obsodila. Na žalost jo nekoliko poznam, čeprav je nisem ustvarjal. Ostane druga ... Poročal bom načelniku ...
– Ne! Za boga, ne! je strah spet spregovoril iz Žana. – Uničil me boš, jaz pa sem ti zaupal. Samo tega ne stori! Vse bom naredil zate, kar koli boš želel. Vdano ti bom služil. Ti se niti ne zavedaš, kako zelo me boš potreboval. Že zdaj ti lahko pomagam. Od mojega poročila je odvisno ...
– Odporen sem proti tvojim poročilom.
— Ti morda, a ne drugi. Ne bodi tak, ne bodi tak! Na kolenih te prosim! Res je padel na kolena in objel Dimitrijeve noge. Hlipal je glasno, a obzirno, solze so padale samo na tla. V presledkih med glasovi je bila tišina tako popolna, da je bilo slišati vsako posebej, kako je kanila na pod. Šele čez dolgo časa je Žan spet dvignil glavo: – Tudi če vse sporočiš dalje, mi nič ne moreš. Zanikal bom, prič nimaš, vse si si izmislil le zato, da bi me osramotil, da bi izpodkopal moj ugled. Bodi prepričan, da o meni ne dvomijo, starejši sem od njih. Če tebi očitam, kar bi moral njim, bodo hoteli dokazati, da oni mislijo drugače. Podprli me bodo. Ti pa si nov, brez položaja. V hipu se te lahko znebijo. Odšel boš, kakor si prišel. Brez prič. Ti nikakor ne moreš škodovati meni, temveč le jaz tebi ...
– To zadnje se mi zdi resnično. Prav imaš ... Ne morem ti zaupati. Dolgočasiš me ... Končajva! Hotel si neke podatke, zanima te, zakaj sem tu ... Vstani!
– Natančno tako, je ustrežljivo potrdil Žan. – Dovoli, zapisal bi ...
– Ti kar piši, kot je vsem znano in kot je razvidno tudi iz mojih dokumentov, sem prišel zato, da bi služil velikemu skupnemu cilju.
– Seveda, to je povsem drugače, se je vzradostil Žan. – Ko si prišel, si rekel Stenovicu, da hočeš služiti kakemu vzvišenemu cilju. Čemu kakemu? Našemu, se reče. Napisal bom, da si že tedaj mislil tako, a si se slabo izrazil. Zgolj terminološka napaka ...
– Ali so še kakšni drugi vzvišeni cilji razen naših?
– Hja, po svoje imaš prav. Ne bi jih smelo biti. Ampak ni popolnoma izključeno, da jih ni. Vam mladim ni nič sveto. Ti si me prvi opozoril na to možnost ... Če jih ne bi bilo, čemu bi se jih sicer bali?
– Jaz jih ne poznam! je vzkipel Dimitrij.
– Jaz tudi ne, je pritrdil Žan. — Ampak, takole, med prijatelji, se pa včasih le prizna, da je mogoče živeti na več načinov.
– Nič ne skrbi. Tega ne bom pisal, jasno. Je pa tako pri nas ... Svetujem ti, da si jasnejši. Saj si lepo povedal, kaj hočeš. Ne gre pa tega predolgo ponavljati, ker sicer vzbudiš dvom, da ti gre za nekaj drugega. Prepričan sem, da misliš to, kar govoriš. Tvoja nepokvarjenost me privlačuje. Če hočeš kakor koli delovati, moraš ostati tu ... Ne navajam te na laž, gre samo za način izražanja. Tak način zahtevamo, medtem ko laž neusmiljeno preganjamo. Zapisal bom, da hočeš služiti našemu velikemu cilju, tako kot bodo zahtevali tvoji predpostavljeni. Dodal bom imena in nazive, kakor se spodobi.
– Ali ne obljubljaš preveč?
– Koliko te obvezujejo takšne izjave, si lahko že presodil. Sprožil si pa načelno vprašanje ... Ali obstajajo cilji sami zase, ali pa morda le v naši Ustanovi, v tej hiši. In v tem zadnjem primeru ne bi bilo neumestno vprašanje, če brez ljudi, ki jo vidijo ... Ne, ni treba odgovoriti! Šel sem predaleč. Kot da vprašanje ni bilo zastavljeno! Ostaniva pri tvojih obveznostih ... Ko ti bodo dodelili delo, boš popolnoma samostojen. Dvomim, da se v celoti zavedaš, kaj to pomeni. Zdaj pa dovoli še majčkeno podvprašanje. Nanj si sicer že odgovoril, a ne bi bilo napačno, če bi še enkrat. Ne zaradi mene, zaradi drugih. Kaj si pravzaprav predstavljaš pod izrazom »naši cilji«? V kraju tvojega prejšnjega delovanja so prav tako obstajali neki cilji. Zdi se, da njim nisi mogel več služiti, ker si prišel k nam. Dalje: Kakšno nagrado si obetaš za svojo službo?
– O vsebini ciljev smo že dostikrat razpravljali. Doslej so bili moji odgovori še vselej zadovoljivi. Toda vidim, da ti je moja preteklost neznana. Izvedeti hočeš nekaj, kar ni napisano? V tem primeru je bilo pa pisanje nepotrebno. To je lahko tvoja sodba o tistih, ki so ga dali. Naj govore dejstva. Vzbujaš vtis, da ti niso dostopna in to je zame tudi podatek. Začenjam dvomiti o tvojem službenem poslanstvu. Ne razpolagaš z nobenimi dokazali, da nisi tu v svojo lastno zabavo. Poznam nekoga, ki se mu je to že pripetilo.
– V temle trenutku ne gre za to, kaj se je v resnici zgodilo, temveč za tvojo oceno tega ... S tvojimi dosedanjimi izjavami ne morem pred načelnika. On hoče novo gradivo. Stiliziral jih bom tako, da ga bodo zadovoljile. To bom storil iz čisto prijateljskega nagiba ... Ne boš pozabil, kaj si mi obljubil? Privatno sva si vendarle lahko popolnoma odkrita ... Najbrž si imel v preteklosti težave: Da bi se jim izognil, si zapustil tisti kraj in zdaj se ga ne spominjaš rad. Ne pričakuješ nikakega plačila za svoja dejanja, za svojo zvestobo, to je popolnoma razumljivo. Le zaključki so iz tega manj ugodni. S preprostim sklepanjem postane jasno, da si nagrado daješ sam. Iz tega pa sledi, da si sam tudi merilo. Stvar postane zelo osebna.
– Le kdo v svojem osebnem življenju ni imel težav? je zamišljeno povzel Dimitrij. Če vsa moja dejavnost izvira le iz njih, potem je seveda vse skupaj le privatiziranje. To bi mi rad dokazal? Samo pri meni, seveda! A pri tebi? Pri tebi je vse posvečeno in vzvišeno, ti si ves neoseben? Zato, ker stojiš nad menoj? Ker vprašanja postavljaš ti, jaz pa moram nanje odgovarjati?
– Da. Približno tako. Strinjam se s tvojim odgovorom. Nekatere poteze tvojega obraza pričajo, da si hodil pozno spat. Zaradi stvari ali zaradi ženske? To me zanima kar tako. Uradni del pogovora je končan in zdaj sva lahko popolnoma sproščena. Vse bom uredil jaz ...
– Vse se pripeti človeku.
– O njej je že nekaj znanega. To je najbrž tista, ki te še vedno obiskuje. Menda je včeraj stala na stopnicah. Njena gorečnost je obetajoča. Na tvojem mestu bi ji prepovedal, da prihaja sem. Njeno ime je tuje in kdo ve, kaj pomeni ...
– Pride vselej, kadar sem v stiski, prepričana, da mi bi lahko pomagala. Vsa njena posredovanja se izjalovijo, kot sedanji poskus. Če mi svetujejo, naj jo odstranim, jo skušajo pridobiti zase. V nobenem primeru ne odvrne nesreče. Ni taka kot so druge, a tega si niti dopovedati ne da. Prihaja, še vedno prihaja ...
– Potemtakem si imel težave tudi z moškimi?
– Če dodamo še otroke, potem nimamo nobenega spola več. Zdaj pa mi ti povej, kdaj si zadnjič spal z žensko?
– Kako? Kako? Spal z žensko? Tu so vendar uradni prostori ...
– Priznavaš torej, da to opravljate kar po pisarnah.
– Ne razumem te! To je nesramno podtikanje. Moje privatno življenje je strogo ločeno od službe in to prav na poseben način. Med tema dvema deloma mojega življenja ni nobenega vpliva. To je zelo koristno ...
– Pa si se izkazal?
– V službi? Saj veš, da sem prejel številne pohvale ...
– Ne, v postelji ali kjer koli ... Zdaj ko je uradnega razgovora konec, lahko še malo pokramljava o osebnih zadevah. To je vendar čisto človeško – med prijatelji.
–Hja, saj veš, star sem že ... Mladost je za menoj, najlepša leta sem posvetil delu. Vse drugo je bilo tako, tako, mimogrede. Oprosti, zdaj pa bom moral dalje ...
– Imaš ženo, otroke?
– Ne poznam njihovih imen ... Ampak, prijatelj, čemu vse to? Pustiva privatnost in banalnosti. Sva zato tu? Mi težimo k višjim ciljem ... Sicer pa, čas mi je potekel, šel bom ... Sestavil bom poročilce, da bi ti kar zijal nad njim, če bi ga videl. Žal ga ne boš mogel videti. Je pač tako. So stvari, ki so močnejše od nas. Veseli me, da sva se bolje spoznala ... Še nekaj: Ni prav, če si do mene nezaupljiv. Razumeš? O tebi moramo zvedeti vse. Bolje, da priznaš meni, ker bom znal presoditi, kaj je neoddvojljivi del tvoje osebnosti in kaj samo slučajna pritiklina. Kako je s preteklostjo in kako s sedanjostjo. Oboje ti želim lepše, kot je moje. Všeč si mi. Oprosti ... lahko bi bil moj sin. Obeta se ti lepa prihodnost in takrat ne smeš pozabiti name, na svojega očeta. Morda sem sebičen, toda jaz si ne morem več dovoliti nobene utvare. Tudi tebe bi rad vodil mimo njih. Slučaj je nanesel, da tvoj primer proučujem jaz, zaradi odsotnosti nekaterih tovarišev ... To je tvoja sreča. Kdo drug bi to opravil z največjo strogostjo. Ta plat ti je morda neznana. Ves si še oglat. To je pravica tvojih let, a tudi pomanjkljivost. Od mene je odvisno, kako te bodo ocenili, od tega pa vse nadaljnje.
Dimitrijev pogled se med pogovorom ni niti za hip oddaljil od Žanovega obraza. Sledil mu je z resnično zavzetostjo. Sledovi solz so bili na njem še vidni, in to je bilo vse, kar je opazil. Žan je bil že med vrati, ko se je Dimitrij le zganil. – Pozabil si naočnike!
– Eh, je starec zmignil z rameni. – Danes mi gre vse narobe. Vzel je naočnike in z vodenimi, brezbarvnimi očmi še enkrat pogledal Dimitrija.
– Oprosti. Načelnika Edvina najdeš v zgornjem nadstropju, druga vrata levo ... Neslišno je izginil v inšpektorjevi pisarni in takoj za tem se je Dimitriju zdelo, da sliši od tam slabo zadržano hihitanje. Glas je bil bolj ženski kot moški, a čigav je bil, ni bilo mogoče z gotovostjo presoditi. Vrnil se je k mizi in se zatopil v časopis.
Kmalu nato je na vrata močno potrkalo, kot da hoče nekdo vstopiti. Kljub Dimitrijevim pozivom, se vrata niso odprla, trkanje pa se je nadaljevalo. Zvenelo je kot opomin.
