Osebe:
A Ravnikarica
B Možinovka
Možina Nemec
Pajk Straža
Nace Dežurni
Terenec Partizan
Ravnikar Učiteljica
A ti si bil še otrok. Otroci
B Otrok.
A Ste se Nemcev bali?
B Polovica mojega bitja je sestavljena iz strahov, ki so nam grozili, kadar smo jih pričakovali. Cela tisočletja sem preživel v tistih urah. Rekli so nam, otrokom; Pojdi cepit drva. Pojdi okopavat, ampak ne predaleč. Potem si cepil drva. Izza vogala je prišel ded. Kaj pa je, je zavpil, ker je bil naglušen. Nemci, si rekel in požrl slino, in šele pred njim, ki je prihajal iz svojega starega, mirnega sveta, zavarovanega z naglušnostjo, si spoznal, da je nenaravno, kar se dogaja. Da so tvoje oči in tvoj skrepeneli obraz iz drugega, starejšega, bolj nečloveškega sveta, kot je njegov. Cepiš torej drva in čakaš. Ne smeš se ozirati, čeprav veš: prišli bojo z desne, od kozolca sem bojo prišli. Takoj ko jih zagledaš, samo s kotičkom očesa, se potuliš: ne vidim vas. Čisto naravno je, da ste prišli, govori tvoja sekira, ki samodejno cepi drva. Potem pridejo do tebe, ogovarjajo te, začenjajo te zanimati, ampak zanimanje skrivaš za igrano ravnodušnostjo. Hitro zasedejo dom, ga preiščejo, postavijo svoje preže in straže in že poležejo. Prižgejo cigarete, žro sadje, kruh, odpirajo konzerve. Postavijo oddajnik. Govorijo glasno. Naduti, mladi, rejeni plavolasci. Iz tvojega doma ne vzamejo nič, ker tudi vzeti ni nič. Potem pride črnuh, ki s tolmačem zaslišuje mater in očeta. Banditen, slišiš, Banditen, se ponavlja. Starši jih zavajajo v svoje skrivalnice, konča se dobro, to pot hvala bogu po sreči, brez presenečenj. Že odhajajo, že pospravljajo. Ko odide zadnji, se zgrnete skupaj, tako skupaj, kot se niste nikoli v navadnih razmerah. Nenaravno veliko se smejete, govorite drug čez drugega, kot bi se vsi vrnili z dolgega popotovanja. Popotovanja v strah, ki je minil, spet je minil, ni bilo treba doživeti zadnjega, najhujšega. Spet je minil strah, na katerega se nikoli ne privadiš.
HRUP NEMŠKIH BESED.
ODPRE SE NEKAJ VRAT.
HITRI KORAKI.
Nemec: Ravnikar, čigav je kotel?
Ravnikar: Na Grmačah sem ga našel.
Nemec: Bil je na Grmačah, bil. Ampak od tam ga nisi ti prinesel.
Ravnikar: Seveda sem ga.
Nemec: Banditi. ZVOK KLOFUTE Banditi, Ravnikar, so ga prinesli sem. ZVOK KLOFUTE. Kdaj so odšli?
Ravnikar: Kdo?
GLAS NEMCA SE PRIBLIŽA: Še spraševal boš, kdo, ali ne?
OB LESENI STENI ZAROPOTA LES –
GLAS NEMCA SE ODDALJUJE.
Nemec: Kdo je odšel, Ravnikar?
UDAREC Z LESENIM PREDMETOM.
Ravnikar: Če me ubijete, ne vem, kaj me sprašujete.
Nemec: Ubijete? Pa ne takoj, Ravnikar.
UDAREC.
Ravnikarica: Zakaj ga tepete s tem kolom! Bolan je!
Nemec: Sem stopi, gospodinja.
KLOFUTA.
Nemec: Kdaj so shranili banditi pri vas ta kotel?
Ravnikarica: Ta kotel je našel mož v Tomažinovi hosti spomladi. Za svinjsko kuho ga bomo rabili, je rekel.
Nemec: Za svinjsko kuho! Ampak za katere svinje bi kuhal v njem, Ravnikar?
Ravnikar: Za svoje. Vzidati ga mislim.
Nemec: Ne boš ga imel kam vzidati, ker boš pogorel, Ravnikar.
Ravnikar: Po nedolžnem.
Nemec: Po nedolžnem?
DVA UDARCA.
NEKDO PRISTOPI.
ZAUPNE NEMŠKE BESEDE.
Nemec: Še se bova pogovarjala, Ravnikar!
KORAKI, KI ODHAJAJO.
MOLK.
Ravnikar PRESENEČENO, TIHO: Kaj je bilo?
Ravnikarica: Dušana so peljali mimo, nisi videl? Zvezanega. Misliš, da bo izdajal?
Ravnikar: A kaj veš, kakšni so ljudje? Jaz že ne.
Ravnikarica: Da bi že šli.
Ravnikar: Požgali bojo, je rekel.
PREHOD.
Možina: Spet sem tam. Pa zvezan za nameček. (Hodi po škripajočem podu.) A, lopata, kramp, sekira, žaga, brana, grablje. Vseeno boljše kot tisto v trgu. Tudi to, da sem sam zaprt. Lahko bi pobegnil, če bi razmaknil plohe na stropu. Ampak kam? K mami? Me bo skrila? Nič ne prenese, odkar je Jaka umrl. Kaj sta hotela od mene Pajk in Nace?
Tak norec sem bil, da sem mislil, kako se jima bom prikupil. Kar popustil sem pa začel pripovedovati zgodbe o mami in Jakobu pa o Mini. To potem, ko sem sklenil, da bom kuhal zamero. Pa sem kar začel mahljati z repom, češ saj smo vsi ljudje. Saj smo spet stari znanci. Vse tisto grdo na začetku je že poravnano. Da sem pijan, je rekel Pajk pa me nagnal, naj trikrat tečem okoli hiše Nace pa petkrat. Res nisem mogel več po vsem strahu in nerazumljivih dogodkih. Saj bi se drugače ne uprl, ker se nerad.
Nace: Še enkrat!
ZASOPLI TEK.
Nace: Še enkrat!
ZASOPLI TEK.
Nace: Še enkrat!
SOPLJENJE ČISTO BLIZU. – TEK SE USTAVI.
Nace: Ali boš! Še enkrat, sem rekel!
Možina: Ta bi me gonil, dokler bi se ne stegnil. Kako bi potlej ne bežal! Kaj napravijo s tistimi, ki jim roke zvežejo s štrikom? Nič dobrega. Po drugi strani, zakaj sem bežal? Ali sem česa kriv? Ali zaradi tistih nekaj besed, ki sem jih ujel skoz vrata? Ne tako, je rekel Pajk, drugače sva bila domenjena.
Pajk: Saj veš, kaj sva rekla. Da se bova poigrala z mišjo, ne?
Nace: Ogoljufati naju hoče. Kar prvi dan.
Pajk: Vse ob svojem času, Nace.
Nace: Fant, ko ga gledam, kako je predrzen, bi ga najraje na mestu počil.
Pajk: Začetnik si. Mnogo takšnih tičkov, kot je Možina, smo že imeli.
Nace: Pa kaj?
Pajk: Imeli, sem rekel. Zdaj jih ni več, sem hotel reči.
Možina: Hotel sem pobegniti. Kam? Kaj me je obsedlo? Obup se pravi temu, ampak to je šolska beseda. To besedo je nekoč rekel učitelj. Pesem ali kaj je bilo tisto. V šoli si na varnem. Tu nisem varen. O najbrž nisem čisto nič varen. Kaj sta se domenila Pajk in Nace? Nace še posebno. Nekaj skriva za hrbtom. Nož ali nekaj podobnega. Prav zame najbrž. Ali ga bo uporabil? Všeč sem mu tako, da bi me zaklal, če bi ne bilo Pajka. Kakšen človek je Pajk? Starejši, ampak najbrž zvit. Seveda, jaz sem mu takoj zaupal, ker me zmeraj premaga trapasto zaupanje v tiste, ki so v letih mojega očeta, ko je umrl. Takoj me spomnijo nanj in se mi zarijejo v razmehčano dušico lilijo, smrčki starih miši, namesto da bi jih frcnil v nos. Ampak koga naj jaz frcnem, koga na božjem svetu, ko sem taka smrka bojazljiva, najraje bi bil neviden kot podlasica. Ja, natančno: podlasica, to sem. Podlasica, ki jo izdaja bel kožuh. Zaradi belega kožuha jo lovijo. Ampak jaz nisem dragocen zanje. Še malo ne.
Dežurni zunaj: Zbor. Z vsem imetjem!
KORAKI NOG, KI TEČEJO OD VEČ STRANI PO KAMENJU.
Partizan: Kaj je?
Dežurni: Nemci!
DRSANJE NOG PO KAMENJU V ZBORU.
Pajk: V kolono. Gremo. Matija, določi zaščitnico. Novinci v sredo kolone.
Pajk: Naprej!
KORAKI OKOVANIH ČEVLJEV PO KAMNITI POTI SE ODDALJUJEJO.
Možina: In tako ste odšli, prijatelji. Tudi Nace je odšel. Kaj pa jaz? Kaj naj napravim jaz? Kam spadam? Pa še zvezane roke. Znebiti se prekletega štrika. Z žago bom poskusil. Med kolena jo vzamem. Saj gre.
NEENAKOMERNI IN NERODNI ZVOKI ŽAGE.
ZUNAJ.
Ravnikar: Si pogledala v šupi?
Ravnikarica: Našla sem žensko srajco. Prestreljena je bila nad levo dojko. Rdeča roža se je razškropila na tistem mestu. Vrgla sem ju v peč. Srajco in rožo.
Ravnikar: Si pogledala v skednju?
Ravnikarica: Našla sem stopinje, ki so bežale proti vratom. Niso še utihnile. V njih je še dihal strah, ali bojo za časa pobegnile v gozd. Pokrila sem jih z mrvo.
Ravnikar: Bil sem v hlevu. Živina je mirna. Smili se mi.
Ravnikarica: Bila sem v svinjaku. Živali so mirne. Smilijo se mi.
Ravnikar: Mirne so živali. Kaj bo z njimi, če smo izdani?
Ravnikarica: Kaj bo z našim domom? Z nama, kaj bo?
Možina: Tako. Roke so spet moje. Kam naj se skrijem zdaj, ko se vsi skrivajo? Naj tečem za njimi? Če bi ne bilo Naceta. Tistih, ki jih zvežejo, se ob takih priložnostih takoj znebijo. Počijo jih. Ali še kaj hujšega, ko se bojijo streljati. Kaj je v skrinji? Ječmen. Zadosti ga bo, da skrije kumrnega fanta. KOPANJE PO ŽITU.
Ravnikar: Prihajajo s spodnjega konca vasi.
Ravnikarica: Prihajajo od kozolca.
Ravnikar: Tudi po pašniku grejo. Tihi kot kuščarji.
Ravnikarica: Zeleni, zagrnjeni v zeleno, da bi jih ne izdala polja.
Ravnikar: In veje, da bi jih skrivale.
Ravnikarica: Samo sonce se včasih zabliska, ko se dotakne kovine.
Ravnikar: To so svetli zajčki, s katerimi pošilja znake smrt. Na čigavo življenje bojo zajčki padli danes?
Ravnikarica: Tesno je, kot da je Bog pozaprl okna in vrata svoje hiše pa nas prepustil tihoti, v kateri smo sami.
Ravnikar: Kot zelena nesreča, nasršena z bodali, prihajajo.
PSI. NAJPREJ ODDALJEN TULEC LAJEŽ, KI SE HITRO RAZSEJE V BLIŽINO.
KORAKI, POČASNI, POSAMIČNI OKROG KAŠČE.
NATO TOGOTNI LAJEŽ.
TRGANJE VERIGE.
Nemec: Odstranite psa, drugače ga bomo ustrelili.
Ravnikar: Mir, Sultan.
PES NE UTIHNE TAKOJ.
NEKA VRATA SE ZAPRO IN SE ZAREGLAJO.
CVILJENJE PSA.
Nemec: Stanislav Cerar, kdaj so bili nazadnje banditi pri vas?
Ravnikar: Še nikoli jih nisem videl.
Nemec: Še nikoli? Gremo v hišo. Napravili bomo preiskavo. Kje je vaša družina?
SE ODDALJUJE.
Nemec: Kje je seznam ljudi, ki stanujejo v tej hiši?
GLASOVI ZUNAJ UTIHNEJO.
Možina: Če bo dolgo trajalo, se bom zadušil. Še malo bolj k steni. Špranja. Tako je bolje. Lahko bi se jim podal. Pokazal bi štrik na rokah pa povedal. Vse bi povedal. Rekel bi, da so me nameravali ustreliti. Da mi je Nace takoj, ko sem napravil tri korake od domače hiše, zvezal roke. Grozil mi je skozinskoz. S Pajkom sta me opila. Potem ko sem mislil, da je že vse dobro, sta me spet zvezala. Se začela obnašati potuljeno. Me nagnala, da sem moral teči. Ne, tega ne bom povedal. Ampak to, da sem hotel pobegniti, bom. Kam sem že hotel zbežati? Ne vem. Ali naj rečem, da k njim?
KORAKI PO LESENIH STOPNICAH ZUNAJ.
KORAKI PO PODNICAH.
KORAKI SE USTAVIJO.
MOČAN UDAREC PO VRATIH.
VRATA SE HREŠČE IN TRESKOMA ODPRO.
KORAKI VSTOPIJO V PROSTOR.
ODPIRANJE SKRINJ.
PEŠČEN ZVOK ŽITA, V KATEREGA SE POGREZA BAJONET.
Možina: Bajonet, a? Za dlako me je zgrešil.
NEKAJ MRMRAJOČIH NEMŠKIH BESED.
KORAKI ODIDEJO KOT PREJ.
Možina: Ne, k njim ne. Nikoli ne veš, kaj bojo napravili s tabo. Najprej bi zvlekli iz mene vse, kar vem in ker bi bilo premalo, bi me tepli. Potem pa vrag vedi kaj. Če bi jim zmanjkalo tistih za h kolu, bi s čisto dušo privezali mene. Kakor takrat Gričarja. Drugi dan bi moral domov. Ampak ne: postavili so jih v vrsto. Vsakega drugega so izbrali. Rabili so jih sto za Drago. Gričar je bil drugi. Tisti, ki je pripovedoval, je videl, da je takrat Gričar v nekaj sekundah čisto posivel. Zares nikoli ne veš, kaj se ti bo zgodilo pri njih. Zakaj so mene takrat spustili? Pa Franceta pa Ivanko? Zakaj drugi ne? Sveta Pomagavka, kako me je garbal tisti črnolasec. Pa tak lepotec. To je znal, to. Zmeraj je začel po pravilih, ampak zmeraj po drugačnih. In ko sem se pomočil v hlače, so si me razkazovali med sabo. In nenadoma prijazni Korošec: Kaj vendar delate s fantom? Pogrkaval je. Bi cigareto, Jože? Mladi skojevci seveda lahko kakšno pokadijo, ne? Kar vzemi, Jože. Po vsem tem se ti bo prilegla. Tile naši fantje res ne znajo ravnati z ljudmi. Pa tako naprej. Dokler nisva prišla do Banditen. Ta je šele tolkel, ta. Za pet ran božjih, bi rekla Medvedovka, če bi me videla.
ZUNAJ HRUP NEMŠKIH BESED.
ODPRE SE NEKAJ VRAT.
HITRI KORAKI.
DVA ODDALJENA RAFALA. PRVI KRATEK, DRUGI DALJŠI. NATO STREL.
Možina: Samemu sebi nisem verjel, ko so me takrat spustili. Ko sem šel skoz tista vrata, v katera si prej, ko sem bil še zunaj, pogledati nisem upal, bi bil najraje neviden. Zdelo se mi je, da se je zbral vesoljni gestapo in me gleda pa da se bo zdaj zdaj zakrohotal s črnimi grli in me poklical nazaj, da bo počel z mano tisto pravo, tisto, kar mi je skozinskoz zvito prihranil. Najbrž sem šel polžje počasi. Podplati se niso in niso marali dotakniti tal, čeprav sem jih z vso močjo silil, da bi delali tisto, zaradi česar jih imam. Kolena so bila trda, zmrznjena. Ampak glava bi rada stekla. Nisem si upal. Za prvim voglom sem srečal črnuha, ki me je mlatil. Bog, kako sem ga sovražil, ko me je zvijal kot srobot. Pa ne, nobene togote ni bilo zdajle v meni. Odkril sem se in rekel Gutten Tag. Še zdajle se slišim. Obenem sem se spomnil na svoje poscane hlače. Tako sem bil ponižen kot ministrant pri spovedi. Črnuh je gledal nekaj, kar je za mano, nekaj, kar sem sicer zakrival s svojim telesom, pa je lepotec tisto vseeno lahko videl. Odkorakal je skoz mene, nasajen na svoje vitke zloščene škornje. Nič se mu ni premaknilo na obrazu. Kako me je skrčilo! Majhen, majhen kot proseno zrno na dnu skrinje sem se kotalil naprej. Po cesti, gor po beli cestici se proseno seme kotali.
Cesta je ostala ista. Nič se ni spremenila, sem ugotovil. Pa reka? Reka se je zagotovo spremenila, sem si rekel, ker je bolj živa kot cesta. Šel sem čez most nad reko, ki je bila zelena. Zelena kot prej. In spet hiše, najbolj pusti del poti, ta se ni mogel spremeniti, ta se nikoli ne bo spremenil. Tudi če bi podrl hišo za hišo, bi bil ta del prav tako mrtev, kot je zdaj.
Zavil sem na bližnjico. Na tej stezi se mora poznati, da me ni bilo, sem si rekel. Trava je bila visoka. Tukaj sem si zmeraj sezul čevlje. Tudi danes sem jih. Visoka zelena trava. Spomladi, ko sem bil zadnjič tukaj, je bilo še vse golo. Zdaj je drevje zelo zeleno. In tudi ptiči so. Vsi ptiči so spet tukaj. Ampak kdaj je drevje odcvetelo? Šel sem pod jerebiko in na mokro kožo bosih nog so se mi prislinili beli papirčki cvetnih listov, ki so odpadli z jerebike. Zdaj sem vedel, da sem nekaj zamudil. Na jetniškem sprehodu sem nekoč čez visoki zid zapora zagledal cvetočo češnjo in sem se začel cmeriti. Pogled na drevo mi je zbudil občutek, da se nekaj dogaja. Brez mene. Ampak presneto važnega zame.
Pod jerebiko ob pogledu na svoje bose noge sem se kaj vem zakaj spomnil na svoje pravkaršnje srečanje s črnuhom. Naenkrat me je postalo sram. Hitro sem stopil po stezi, ozki travniški, čez brv čez potok, še enkrat čez brv in čez potok. Tukaj je hiša, kjer je doma moj prijatelj. Je doma sem se vprašal. Ne, saj ga ni, sem si zagotovil. Odkril sem se, ker je bilo že vroče in si spet naložil breme svoje sramote. Kdo ga me bo odrešil. Čezdalje težjega, sem se spraševal. Potuljeno sem odšel naprej.
Bližal sem se domu. Ali še stoji, sem mislil. Se je tukaj spremenilo tisto, kar se je nekje zagotovo spremenilo? To so okna. To so znana okna domače hiše, tole, kar me gleda zdajle.
KLEPANJE KOSE, KI SE PRIBLIŽUJE.
Možina: Urban kleplje. Urban mi je zaupal. Partizansko pošto sem nosil od njega na Vrhpolja.
KLEPANJE KOSE ČISTO BLIZU.
Možina veselo: Dobro jutro. Urban.
KLEPANJE KOSE.
Možina: Spustili so me.
KLEPANJE KOSE.
Možina: Kar spustili so me.
KLEPANJE KOSE.
Možina: Ivanko in Franceta so tudi spustili.
KLEPANJE KOSE.
Možina: Kaj je narobe?
KLEPANJE KOSE.
Možina: Urban, ali se je kaj zgodilo?
KLEPANJE KOSE.
Možina: Kaj se je zgodilo. Urban?
Možina: Kaj je narobe z mano?
KLEPANJE KOSE,
Možina: Urban, povej, kje je mama?
Možina: Polil me je z ledeno vodo od temena do peta.
PREHOD.
POŽIREK MOČNEGA ŽGANJA.
KOZAREC, POSTAVLJEN NA MIZO.
Pajk: Se ti bo razvezal jezik?
Možina: Sinoči ste mi ga pošteno zavezali. Kar s štrikom.
Nace: Tako je treba, Jože. Vem, da si imel jezik zmeraj namazan.
Možina: Namazan že, če hočeš. Ampak ne umazan.
MOLK.
POŽIREK MOČNEGA ŽGANJA –
KOZAREC, POSTAVLJEN NA MIZO.
Nace: Povej, kako sta se Jaka in vaša mama včasih onegavila.
Možina: A tisto. To sem pripovedoval včasih, ko smo bili še otroci.
Nace: Kako je že rekla? Zdaj me daj, Jaka, da bom Benetke zagledala, tako ne?
MOLK.
POŽIREK MOČNEGA ŽGANJA.
KOZAREC, POSTAVLJEN NA MIZO.
Možina: Ja. Pa je sopihal in sopihal. Potem se postelja podrla. Misliš, da sta prenehala? Samo blazino sta odvlekla na sredo sobe. Potem sta spet stokala. Do jutra, če se ne motim.
Pajk: Pa ti? Si poslušal?
Možina: Kaj pa naj bi? Nisem mogel zaspati pri vsem tistem.
Nace: Takrat si drugače pripovedoval.
Možina: Takrat sem bil še otrok. Ampak mi jih je naložila, ko se je razvedelo. Ves teden nisem mogel sesti. Potem je stopila na prag in razglasila celi vasi: Pa naj še druge, če imajo s kom, je vpila.
Nace: Kaj pa Jakob?
Možina: Nà, nà, nà, je rekel. Naj gre fant v šupo spat.
Nace: Kako je bilo z Nino, njegovo hčerjo?
Možina: Sva ležala v tistih svislih. Ali že spiš, vpraša. Skoraj, pravim in kar slutim, kaj ima za bregom. Nekaj časa je bilo vse tiho, samo murni so citrali zunaj. Potem pa: Ti, ali bi midva poskusila tisto? Kaj pa? sem se potuhnil. Saj veš, pravi in šumi po mrvi. Ne, pravim, se bojim. Kaj se boš bal, šušti mrva naprej. Ne vem, bojim se, pravim pa sem bil res čisto trd od strahu. Samo preskusiti sem te mislila, utihne mrva. Kar tak ostani. Tako trden, se je še oglasila.
Nace: Takrat si drugače pripovedoval.
Možina: Takrat je bilo drugače. Tudi ti si bil drugačen, Nace.
Nace: Piješ kot žolna. Misliš, da sem se res spremenil?
Možina: Sinoči si me pošteno prestrašil.
Nace: Sem te, a? Saj si tudi zaslužil.
Možina: Kako zaslužil?
Nace: Boš že zvedel, kako?
Možina: Pa zdaj? Ali je opravljeno?
Nace: Kaj pa?
Možina: Tisto od snoči.
Nace: Kam se ti mudi?
Možina: Nerodno je takole. Rad bi vedel.
Nace: Resno vprašanje: zakaj si se skril, ko smo prišli pote?
Možina: Ustrašil sem se.
Nace: Nas?
Možina: Saj nisem vedel, da ste vi.
Nace: Še eno resno vprašanje: Kdo naj bi bil, če ne mi?
Pajk: Nobenih resnih vprašanj več zdajle, sta slišala vidva?
Možina: Ampak, Pajk, jaz ne morem takole. Moram zvedeti.
Pajk: Hočeš reči, da se ti slabo godi. Lahko piješ in ješ. Kaj bi še rad?
Možina: Kaj nameravata z mano?
Nace: Si na gestapu tudi takole sitnaril?
Pajk: Nobenih vprašanj, smo rekli, ali ne? Naženi tega smrkavca, naj trikrat teče okoli hiše, da se bo streznil.
Možina: Da bi tekel, tovariš Pajk, zakaj pa? Saj smo se lepo pogovarjali, ne? Samo Nace mi nekaj nasprotuje, pa se bova že pogovorila, ne?
Nace: Naj ga zvežem?
Pajk: Zaradi mene.
Možina: A zdaj spet štrik? Kaj vaju je obsedlo? Ne štrika, nočem štrika na roke!
Nace: Alo, greva!
ZELO HITER TEK –
POTEM KLEPANJE KOSE.
KLEPANJE KOSE NAENKRAT PRENEHA,
A Kdo je Pajk?
B Pred vojsko je bil mešetar. Pozneje se je ustrelil.
A Misliš, da je bil pošten?
B Kaj je poštenost?
A Zato, ker se je ustrelil, sem mislil. Kdo je Nace?
B Nace je ubijal preveč, preveč s srcem se je lotil ubijanja.
A Misliš, da naključje kaznuje ubijavca?
B Ne, ne mislim. Vendar tisti, ki ubija s srcem, znori. Človeška sprijenost ima svoje zakonitosti.
A Pa Možina?
B Možina je žrtev.
A Ali živi popoln ubijavec?
B Več jih je kot žrtev. Človek je mesojedec.
V aprilskih dneh enainštiridesetega je nosil na zavihku suknjiča pločevinast kljukasti križ lastne izdelave. To ni bilo nič posebnega. Navdušenje za okupatorja v naših krajih je bilo veliko. Sprva. Čez dve leti je bil Možina sprejet v skoj. Vendar so organizacijo, ki je bila sestavljena iz deklet in fantičev, Nemci kmalu dobili v pest in zaprli vse, tudi Možino. Pa so ga kmalu spustili. Hodil je delat v tovarno v bližnji trg, dokler ni bil za tiste čase zadosti star, da so ga partizani mobilizirali. Bilo mu je sedemnajst let in Nace si je v odredu že pridobil veljavo.
A Česa je bil kriv?
B Sumili so ga, da je izdal organizacijo. V gestapovskem zaporu.
A Kar pa ni bilo dokazano?
B Sum in krivda se takrat nista razlikovali. Takoj ko je prestopil prag domače hiše, ga je Nace zvezal. Potem so ga zaprli v Ravnikarjevo kaščo.
KLEPANJE KOSE.
Možina: Sedel sem na prag naše bajte in čakal. Nekakšni glasovi so črvičili po mojih ušesih. Brez reda so se menjavali s tišino, v kateri je Urban klepal koso in so napenjale strune žuželke okrog mene. Te so bile zares. Obraz sem sploščil v dlani. Bile so mlake in v mlakah so hitro valovale rumenkaste slike. Šepetal sem v dlani:
Prišli so dopoldne v tovarno in me vzeli. Hiteli so, kot da se jim za petami podira svet. Porinili so me v avto in me zaklenili v majhen prostor, kjer sem mogel samo sedeti. Zaklenili so me. Še enkrat so zaklenili. Avto je oddivjal. Skoz reže je prihajala noter senčnata svetloba. Pred sabo sem bral, vtisnjeno z nohtom v les: Miha Rožič, sporoči … in nič več. Avto je zapeljal skoz neka vrata. Avto se je naenkrat počutil doma. Podiranje sveta za njim se je ustavilo. Tudi avto se je ustavil. Naglo so odklepali, me izvlekli, kar v zraku obrcali, tekli smo po hodnikih, še zmeraj so me udarci držali v zraku. Hodnik je bil dolg. Pred odprtimi vrati je čakal uniformiranec. Brca. Padel sem v sobo. Med neznance.
Nekaj dni me ni nihče nič vprašal. To je zato, da se omehčaš, so me poučili sojetniki. Potem so me poklicali. Zasliševal je nekakšen svileni človek. Ti si delavec, je rekel. Delavcu se je v Nemčiji zmeraj godilo dobro. Bolje kot pri vas. Zato moraš biti naš človek. To neumnost ti bomo spregledali. Pozabi nanjo in povej, kar veš. Sicer pa že vemo vse. Vemo, kje ste imeli sestanke, koliko vas je bilo in kdo je bil vaš inštruktor. Od tebe bi radi zvedeli samo nekatere malenkosti.
Kmalu potem si je umil roke in rekel: Dal te bom pretepsti, ker si zakrknjen. Če tepejo, je laže. V bolečini so tista trdna tla, na katerih lahko stojiš pokonci. V tisti bolečini, ki jo drugi vtirajo v tvoje koščice. Precejkrat sem lizal svoje telesce. Pa kako so grozili: Svojo mater pogubljaš, fant. V taborišče jo boš spravil, mamico.
In spet: Prišli so dopoldne v tovarno in me vzeli. Hiteli so, zelo so hiteli. Prihajali so svileni človek, črnuh in Korošec. Menjavali so se. Videl sem jih tik pred sabo. Vsaj petkrat sem pripovedoval svojim dlanem zgodbo o gestapu. Bil sem utrujen, zmešan. Hotel sem se skriti pred glasom kladiva, ki je klepalo. Klepalo. Potem sem zadremal.
KLEPANJE KOSE.
Možina: Zbudila me je roka, ki je stresla mojo ramo. Izstrelilo me je pokonci. Mama je bila.
Možina: Mama.
Možinovka: So te spustili?
Možina: So.
Možinovka: Pojdiva notri.
ZVOK KLJUČA.
VRATA SE ODPRO.
KORAKI, KI VSTOPAJO.
Možinovka: Si lačen?
Možina: Sem.
Možinovka: Kava pa kruh je.
Možina: Bom.
Možinovka: So ti dali pakete?
Možina: Enkrat sem dobil.
Možinovka: Vsak teden sem poslala.
Možina: A res. Najbrž so sami požrli.
Tako sva se pogovarjala. Drugi dan sem šel v tovarno. Ko sem se vrnil, me je vprašala tisto.
Možinovka: Kako da so te spustili?
Možina: Ne vem. Ali ni prav, da so me?
Samo to je vprašala. Vedel sem, da premišljuje o tistem, kar vedo vsi, kar pa meni ne bo nobeden povedal. Bil sem lačen ljudi. Ljudje so se me izogibali. Prijatelj, ki sem ga obiskal, je pasel oči po tleh, ko se je pogovarjal z mano. Oziral se je okrog sebe, kot da ve za skrite opazovalce, katerim hoče dokazati, kako ni nič krav tega pogovora. Mencal je, se praskal po glavi in ni skoraj nič govoril. Ko sem to videl, sem spet začel zamrzovati. Hitro sem se poslovil. Odleglo mi je, ker ga nisem več imel pred očmi, ampak tisto drugo mi je odlegalo zmeraj manj. Ko sem šel skozi vas, sem imel spet tisti občutek kot takrat, ko sem šel skoz vrata zapora. Skrival sem svoje občutke za vsakdanjim izrazom na obrazu, za ravnodušnimi gibi svojega telesa, za ravnodušnim korakom, zraven pa bi najraje stekel. Zelo hitro tekel. Vmes bi rad vpil. Nisem, nisem, nisem! bi vpil. Kaj nisem? Mi je kdo rekel, kaj sem napravil? Do zdaj ne. Nace mi bo povedal. Nace skriva rezilo za svojim hrbtom.
ZUNAJ.
Terenec: Dober večer, Ravnikar.
Ravnikar: Bog daj. Odšli so.
Terenec: So. So te zelo?
Ravnikar: Hudič. Čisto vseeno mu je, če te ubije.
Ravnikar: So Dušana odpeljali?
Terenec: So.
Ravnikar: Misliš, da bo izdajal? Dušan!
Terenec: A kaj veš? Nikomur ne zaupam. Ne spim več doma.
Ravnikar: Kam naj človek gre, te vprašam. Nisi varen s koso, ne s plugom, ne z motiko. Tudi ne s sekiro. Z njo še najmanj. Saj veš, kako so Martinovca. A kdo ve, kdaj jih prime, da bi ubili?
Ravnikarica: Pri Barakarju so požgali.
Ravnikar: Nič se ni videlo.
Terenec: Danes je južno. Dim je neslo v Grmače. Kje je Barakarica z otroki?
Ravnikarica: Brajdež je zdajle pripovedoval na vasi. Na skedenj so jih vlekli. Vseh pet otrok in njo. Prebodli so jim dlani. Skoz rane so napeljali žico. Vse skupaj so privezali k slamoreznici. Okrog in okrog stroja. Potem so zažgali.
Ravnikar: Pridejo pa zagledajo samo žensko z otroki. Enega od njih obsede slika ognja in krikov. Hitro se preseli v glave njegovih tovarišev. Nastopijo v imenu sile in strahu. Revo lovijo z vprašanji. Zmeraj bolj so nasilni ne vsemogočni. Potem izreče reva besedo, ki so jo od nje hoteli. Zdaj bojo napravili tisto, kar se jim svita v glavah. Že jih držijo. Prebadajo jim roke na znanem domačem tnalu. Na tistem za drva. Kdo je slišal Barakarico, kaj je izkričala. Njene roke so prebodli dvanajstkrat.
Terenec: Njene samo desetkrat.
Ravnikarica: Ogenj se je približeval. Od vseh strani se je. Ogorki so frčali kot ognjene ptice mimo njih. Otroci so jokali brez solz. Samo z grli. Iz votle groze. In ona? Je našla besedo tolažbe tam, kjer se človeški glas ne sliši več, ker je zadrgnjen v grlu?
Terenec: To je preveč. Tako nečloveško je, da je zmogel narediti samo človek. Sprevržen, ampak vseeno človek, ki zdajle večerja ali si umiva noge. Ali mogoče piše pismo svoji ženi in svojim otrokom.
Ravnikarica: Mogoče so stali čisto tiho. Kar okameneli so od strahu. Tisti ognjeni ptiči pa padajo nanje in jim smodijo lase pa obrvi pa trepalnice. Potlej zafrlijo srajce. Drug za drugim povesijo glave, ker ne morejo pasti. Ne slišijo glasu, ki ga je prostor poln. Enega samega glasu, ki jim rjove v telesa in že poganja tudi iz teles.
Ravnikar: Ne gre mi v glavo, zakaj so prav Barakarici storili tako hudodelstvo.
Ravnikarica: Brajdež je povedal: partizani so držali pri njih zasedo. Ubili so enega Nemca in dva ranili. Potem so zbežali.
Ravnikar: A to je bila tista paternoštra strelov, ki sem jih slišal.
Terenec: Tudi jaz sem slišal. Zdaj se mi zdi, da sta me čudno dregnila v srce.
Ravnikarica: Tudi mene je ob njih stisnila tesnoba.
Terenec: Za nobeno rabo nisem. Greš z mano k Pajku?
Ravnikar: Ne. Ne utegnem. Lahko noč.
GLASOVI UTIHNEJO.
Možina: Nemci so odšli! Kaj naj zdaj? Kaj bo? Bosta prišla Pajk in Nace? Ali kar Nace sam? Naj ostanem v ječmenu? Počakal bom. Nič nočem napraviti narobe. In če sem v ječmenu, je še najmanj narobe. Zaenkrat sem skrit, kar dobro skrit, če me Nemci niso našli. Ampak Nace me bo staknil. Nace bo prišel sam, v želodcu ga čutim, kako bo prišel. Pa ne bom mislil na to! Zato ker je, kot da bi premišljevala miš, ki se je ujela v mišnico. Nace je napravljen iz žic in ostrih kaveljčkov. Ne bom mislil na to. Zginita ledena moža, Nace in Pajk. Tako.
Pohajam po gozdovih in dolinah. Visoka debla in od mahu šekaste skale pod njimi lovijo zajčke nedeljskega sonca. Hodim počasi. S palico klestim praprot in grmovje. Lahko se ustavim ali grem naprej. Ustavljam se brez vzroka in grem naprej brez vzroka. Lahko mislim, ampak misliti ni treba na nekaj določnega, ker me misli obletavajo prijazno in raztreseno kot metulji.
Potem jo zagledam: leži bela in sprana od dežja, sonca in mravelj ob poti: goveja lobanja je. Precej časa jo gledam brez misli. Ona me ne gleda, ker dupline, ki so ostale tam, kjer so bile oči, ne spominjajo na pogled, samo dolge rjave kravje zobe mi kaže. Potem jo obrnem s palico. Zarožlja tako, kot da ni samo iz kosti, ampak tudi iz železa. Nekaj tenkih koščic odpade in obleži na listju, ki je pod njo bolj vlažno. Nekaj stonog v hitrici išče novega zavetja.
Palica sama od sebe udari po njej. Spet zazveni kovinasto kot prej. Razpoka steče od zob navzgor po sredi dolgega gobca. Poiščem kamen in jo tako dolgo tolčem, dokler se ne razleti na kose. Kose razmečem s palico. Potem sem utrujen. Prepoten. Hitro odidem iz gozda, ki se je spremenil.
ZUNAJ.
Ravnikarica tiho: Ti, Stanko, kaj pa Možina?
Ravnikar: Ni šel z njimi?
Ravnikarica: Ne, ni.
Ravnikar: Grem pogledat.
KORAKI PO LESENIH STOPNICAH.
PO ŠKRIPAJOČIH DESKAH.
KORAKI VSTOPIJO.
Ravnikar negotovo: Jože.
MOLK.
Ravnikar zaskrbljeno, glasneje: Jože, no.
Šum žita, iz katerega se izkopava Možina.
NOGE SKOČIJO NA LESEN POD.
Ravnikar: Glej ga, a v ječmen si se skril?
Možina: Ja, v ječmen.
Ravnikar: Še dobro, da niso skrinje preiskali.
Možina: Saj so jo. Z bajoneti.
Ravnikar: Te niso nič zadeli?
Možina: Ne. Sem bil ob steni.
Ravnikar: Se sreča. Ves se treseš, fant. Koče ti bom dal, da se boš zavil čez noč. Konjski so, ampak bolje bo kot nič. Vrata bom pa zaprl. So jih Nemci pustili odprta?
Možina: Ja. Ravnikar …
Ravnikar: Kaj?
Možina: Naj počakam?
Ravnikar: Kaj si mislil? Aja, tisto. Kakor veš, Jože. Tvoja glava tvoj svet. Lahko noč.
Možina: Ravnikar.
Ravnikar: Kaj?
Možina: Bi vi počakali?
Ravnikar: Ne vem, Jože. Kakor sem ti že rekel. Jaz nočem nič vedeti o tem. Lahko noč.
VRATA SE ZAPREJO.
KORAKI PO LESENIH STOPNICAH.
KORAKI PO LESENIH PODNICAH.
TIŠINA.
PES ZAROŽLJA Z VERIGO. BEVSKA. POTEM ZACVILI.
Ravnikar zunaj: Sultan, tá.
PES SPET PRITAJENO ZABEVSKA. ZACVILI.
MOLK.
Možina: Sploh nisem spal. In tudi buden nisem bil. Preveč zares in premalo zares je bilo vse skupaj. Domača izba je bila polna znanih ljudi, ki so nas obiskali. Prijazno so se pogovarjali. Ampak nobenega od njih nisem razločil, ker je bil v prostoru polmrak, popackan z večerom. Samo mama, ki je sedela na čelešniku na peči, je imela obraz osvetljen. Smejala se je. Zelo veselo. Bila je nekaj mlajša, kot je. Tudi jaz sem bil mlajši. Pravzaprav me ni bilo zraven, čeprav sem bil. Bilo je tudi tako, kot da imam več težav, pa ne vem, ali tako, da jih nikoli ni bilo, ali tako da sem se jih že rešil in pozabil nanje.
Še enkrat bom zaprl oči. Mogoče se bo še smejala. Na, zdaj je ne vidim več. Kakšne lase ima? Malo sive, sicer rjave. Kakšno čelo? Visoko, okroglo pa nekaj valovitih črt na njem. Pa oči? Sive s stekleno piko v sredi. In nos? Majhen, tenek, na koncu malo stisnjen. Ampak ne vidim je. Poglej me, nasmej se.
Nace kot prej: Povej, kako sta se Jaka in vaša mama včasih onegavila?
POŽIREK MOČNEGA ŽGANJA.
KOZAREC, POSTAVLJEN NA MIZO.
KOZAREC SE RAZBIJE.
ZVOK STEKLENIH ČREPINJ.
Možina: Ne! Nace, ne! Ne bom več spal. Ne bom mogel: Naceta vidim. In Pajka. Pa sebe. Smeje se pa nobeden več.
PREHOD.
HOJA PO LISTJU.
NAJPREJ ODDALJENA HOJA, KI SE PRIBLIŽUJE.
KORAKI POSTAJAJO ZMERAJ BOLJ NEGOTOVI.
Straža: Stoj!
Terenec: Stojim.
Straža: Kdo je tam?
Terenec: Primož.
Straža: Geslo!
Terenec: Smolensk.
Straža: Naprej!
KORAKI PO LISTJU SE PRIBLIŽUJEJO.
Terenec: S Pajkom moram govoriti.
Straža: Dežurni!
Dežurni: Kaj?
Straža: K Pajku hoče.
Dežurni: Greva.
SPET KORAKI PO LISTJU.
Pajk: Kaj je novega, Primož?
Terenec: Zrak je čist. Nemci so odšli.
Pajk: Kaj so počeli?
Terenec: Preiskovali so. Pretepli so Ravnikarja. Pri njem ste pozabili kotel. Odpeljali so Jurca.
Pajk: Jurca? Zakaj?
Terenec: V gozdu je delal, ko so prišli.
Pajk: Še koga?
Terenec: Ne v naši vasi. Ampak v Zagorici so zažgali Barakarico in otroke. Žive. Na skednju.
Pajk: Zakaj?
Terenec: Zaradi zasede.
Pajk: Svinje. Je še kaj novega?
Terenec: Aja, ujeli so Dušana.
Pajk: Njega? Pa kako, hudiča!
Terenec: Prestregli so ga na poti.
Pajk: Ampak, saj je moral vedeti.
Terenec: Ne vem, Pajk. Govori se o beli gardi.
Pajk: Spet.
Terenec: Lezejo na našo stran. Mnogi se naenkrat izmikajo.
Pajk: Boš ostal pri nas nocoj?
Terenec: Bom.
Nace vznemirjeno, neučakano: Ali Možina niso odpeljali?
Terenec: Kako, ali ni pri vas?
Nace: Ne. V Ravnikarjevi kašči je ostal.
Terenec: A tako. Potem je še tam.
Nace: Madona, pa sam. Grem, Pajk.
Pajk: Kam?
Nace: Po Možina, ne?
Pajk: Seveda. Pojdi.
KORAKI PO LISTJU ODHAJAJO.
Terenec: Pajk, hotel sem te že vprašati: kako je z Možinom?
Pajk: Zakaj?
Terenec: Zakaj ste ga dva dni vodili na štriku po vasi?
Pajk: Pusti to, Primož.
Terenec: Že, ampak ljudje govorijo.
Pajk: Bojo tudi umolknili. Boš že videl. Dežurni!
Dežurni: Ja, tovariš komandir.
Pajk: Jutri zgodaj se vrnemo v Preker.
Dežurni: Bom pripravil, tovariš komandir.
Terenec: Spet v Preker?
Pajk: Zakaj ne. Prekrčani so naši ljudje.
Terenec: Dokler Prekra Nemci ne pokurijo. Kje boš potem imel svoje ljudi, Pajk?
Pajk: Krakaš, Primož. Par Nemcev danes te je demoraliziralo. Prespi se, da boš jutri boljše volje.
Terenec: Poročal bom o tem. To ti povem odkrito, Pajk.
Pajk: Ti kar poročaj. Greva spat.
PREHOD.
Nace SE SPUŠČA PO KAMNITI POTI – POD OKOVANIMI ČEVLJI ŠKRIPLJE KAMENJE
– VČASIH SE KAMEN ZAKOTALI PO KAMNITEM BREGU – GLASNO ODSKAKUJE. ZVOKI HOJE PO KAMENJU SKOZ VES SAMOGOVOR.
Pavla pa mlade vrane pa Možina. Vse troje se mi je pomešalo. Najhujši je Možina. Ta me je obusedel tako, da mi srce hitreje utriplje, ko se spomnim nanj. Kakor zaljubljencu, ampak ni to. Podobno je ljubosumnosti, ampak tudi to ni. Tudi Pavli in vranam je podobno. Vranjim mladičem, ki so iz gnezda skozi moje prste zleteli v ptičjo smrt. Držim vranjega mladiča v pesti in čutim, kako mu razsaja srce pod mojimi prsti. Stiskam vrat, dokler se mu ne povesi glava. Drugega uničujem počasneje. Medtem ko poginja, mu včasih pustim zajeti sapo. Da spet oživi. Uničim ga po nesreči. Hočem reči, prezgodaj. Tretjega se lotim izvedeno. Ker je zadnji, se bojim, da bi mi crknil prezgodaj. Spustim se po deblu smreke, mladiča imam na varnem, stlačenega za srajco. Imam ga na nenavaden način rad, ko čutim, kako trepeta ob moji koži. Skrijem se z njim pod smrečje. Uničujem ga dolgo in mojstrsko.
Pavla pa mlade vrane pa Možina. Pavli sem obljubil, da ji bom pokazal igro z mladiči. Peljal sem jo pod tisto smrečje. Nič čudnega nisem nameraval. Roke so jo kar same zgrabile in jo vlekle v suhi polmrak. Položil sem jo na igličje. Sopla je in me gledala s ptičjimi očmi. Ves čas me je gledala. Ni se nič branila. Bilo je nekaj najbolj pregrešnega, kar sem kdaj storil z žensko, ker je moja sestra in ker je bila devica pa ni niti čivknila. Tudi bala se me ni nič. Pa vendar me je spominjala na ptiče. Potem sva se držala do roba gozda za roke. Kot pravo dekle in njen fant. Doma je nisem pogledal. Tudi ona me ni. V smrečje pa nisva šla več skupaj. Če komu poveš, te ubijem, sem ji rekel, ko sva se približala hiši. Nič drugega nisva rekla.
Pavla pa mlade vrane pa Možina. Tudi Možina bo šel nocoj z mano v smrečje. Ampak ne vem, na kaj me spominja. Na vrane pa tudi na Pavlo in še na nekaj drugega, neznanega.
PREHOD.
Učiteljica: Nace, še ti preberi zgodbo o mravlji in rogaču.
Nace (OTROK) BERE S PRVOŠOLSKIM ZATIKANJEM: Pridna mravlja je vstala zgodaj in šla nabirat hrano zase in za svoje sestrice. Šla je po travi in je bila mokra od rose.
Takrat ji je zastavil pot rogač:
Žiga, žaga, glavco preč, da ne bo pila medka več, je rekel razbojnik in zaškrtal s kleščami.
Učiteljica: Zadosti, Nace. Kdo si je zapomnil pesmico, s katero je prestrašil rogač ubogo mravljo? No, Mihelca!
Mihelca: Žiga, žaga, glavco preč, da ne bo pila medka več.
Učiteljica: Zelo dobro, Mihelca. Še kdo? Janez!
Janez hitro: Žiga žaga, medka več, da bo glavca pila več. (smeh v razredu)
Učiteljica: Mir, otroci!
Dekliški glas: Jaz! Jaz!
Učiteljica: No, Francka, povej!
Francka: Žiga žaga, glavo preč, da ne bo pila medka več.
Učiteljica: Dobro. Otroci, zdaj bomo poskusili pesmico zapeti.
PREHOD.
KORAKI PO KAMNITI POTI.
SE PRIBLIŽUJEJO ČEZDALJE GLASNEJŠI.
PASJI LAJEŽ.
SOPENJE SPEČIH.
TRKANJE Z NOHTOM PO ŠIPI.
SOPENJE PRENEHA.
TRKANJE SE PONOVI.
Ravnikar: Kdo je?
Nace: Jaz. Nace.
Ravnikar: A, ti si. Precej.
Nace: Kje je Možina?
Ravnikar: Tam. V kašči.
Nace: Daj mi ključ.
Ravnikar: Zakaj? Saj ni zaklenjen.
Nace: Ni? O, madona, kaj pa misliš?
Ravnikar: Kako?
Nace: Lahko bi ušel.
Ravnikar: Kam? Saj se je Nemcem skril.
Nace: Ti še ne veš. Ti ga ne poznaš. Precej grem. Lahko noč.
Ravnikar: Lahko noč.
OKNO SE ZALOPUTNE.
PREHOD.
Učiteljica: Najprej vam bo zaigrala napev na violini.
VIOLINA IGRA NAPEV PESMICE.
Učiteljica: Zdaj vam bom zapela najprej jaz, potem bomo poskusili vsi. (Poje) Žiga žaga, glavco preč, da ne bo pila medka več.
Dajmo zdaj vsi.
(Učiteljica poje pesem, otroci ji neubrano sledijo.)
UDAREC Z RAVNILOM PO MIZI.
Učiteljica: Slabo, slabo. Nace, zakaj si pel tako glasno, kot bi bil sam. Še enkrat. Spremljala vas bom na violini.
UČITELJICA IGRA IN POJE. RAZRED SLEDI, VENDAR SE SKOZINSKOZ SLIŠI PREMOČNO VISOKI, PRIJETNI, A VENDARLE VSILJIVI DEŠKI GLAS.
Učiteljica: Še enkrat.
OTROCI POJEJO.
Učiteljica: Še enkrat. Nace, pazi, nisi sam. Dajmo.
OTROCI POJEJO. POJEJO IZDELANO, VENDAR SE ŠE ZMERAJ SLIŠI DEŠKI GLAS. PREDEN PRIDEJO DO KONCA PESMI, SE ZASLlŠl KLASIČNI ŠOLSKI ZVONEC.
Učiteljica: Zadosti, otroci.
UČITELJIČINE BESEDE POKRIJE DIVJI PASJI LAJEŽ.
PES SE TRGA NA VERIGI.
PASJI LAJEŽ ČISTO BLIZU PREHAJA V RJOVENJE.
ŠKRIPANJE LESENIH STOPNIC.
ŠKRIPANJE LESENIH PODNIC.
VRATA SE ODPRO Z REŽANJEM IN UDARIJO OB LESENO STENO.
PES NE JENJA LAJATI.
OGLAŠAJO SE DRUGI, ODDALJENEJŠI PSI.
Nace zasoplo, skoraj skrbeče: Jože!
MOLK.
Nace zdaj odločneje, že obvladan: Možina!
Možina hlini mirnost: A, ti si. Kaj je?
Nace: Si se potuhnil, a?
Možina: Zakaj mi svetiš v oči?
Nace: Zakaj se ne oglasiš, če te pokličem?
Možina: Nisi mi všeč.
Nace: Glej no. Všeč mu nisem, a? Kaj pa Nemci, so ti bili všeč?
Možina: Me niso videli.
Nace: To boš lahko pripovedoval komurkoli. Samo meni ne. Mene ne boš.
Možina Dobro. Pa drugim.
Nace: Kar dvakrat so te spustili, boš rekel. Na kaj? Na lepe oči?
Možina: Dvakrat? Enkrat so me res.
Nace: Naj bo enkrat. Zakaj so te enkrat?
Možina: Ne vem. Moral sem podpisati, da bom delal v tovarni.
Nace: Podpisal si! Kaj si podpisal?
Možina: Da bom delal v tovarni.
Nace: In kaj še?
Možina: Kaj naj bi?
Nace: In kaj še, sem vprašal.
Možina: Sem že povedal.
Nace: Kdo je prodal svoje tovariše skojevce Nemcem?
Možina: A to je tisto. Jaz ne.
Nace: In danes? Kdo je izdajal? Kdo je poklical Nemce v vas?
Možina: Ne vem.
Nace: Ne veš? Ti bom jaz povedal: Ti, Možina.
Možina: Jaz?
Nace: Ti, izdajalec. Zapisal si se gestapu z dušo in telesom.
Možina: Kdaj, Nace?
Nace: Glej ga, kako se je potulil. Ravnokar si mi priznal.
Možina: Nisem, nisem rekel tega. Rekel sem, da …
Nace: Prodanec. Prodal si svoje tovariše skojevce. Tudi mojo sestro.
Možina: Pavlo, misliš? Ne, Pavle ni nobeden izdal.
Nace: Kaj praviš?
Možina: To, kar sem rekel. Pavla je izdala nas, Nace. Mislil sem, da to veš.
Nace: In je zato šla v nemško taborišče. Ti pa v prostost, ne?
Možina: Niso spustili samo mene. Zato so me, ker so me rabili v tovarni. Kam so poslali Pavlo, ne vem. Tepli so me.
Nace: Tebe? Tebe že niso. Pavlo so tepli.
Možina: Najprej so Pavlo zaprli, potem šele nas, saj veš.
Nace: Lažeš. Gestapovski agent si. Sporočeno nam je bilo. In tudi sam si priznal. Že dvakrat si nam hotel pobegniti.
Možina: Dvakrat?
Nace: Najprej si se nam skril, ko smo prišli pote, potem si bežal pred očmi vsega odreda.
Možina: Ali me Nemci niso danes odpeljali zato, ker me niso marali, ali zato, ker sem se jim skril?
Nace: Mene ne boš, zvijon. Mene ne boš ujel v svoje gestapovske pajčevine.
MOLK.
Možina: Nace, zakaj me pred Pajkom nisi odbolžil, da sem izdal tvojo sestro?
Nace: Glej no, zdaj me bo on spraševal.
Možina: Ali me boš pred Pajkom obdolžil, da sem izdal Pavlo?
Nace: Izdal si. Kaznovan boš.
Možina: A zato si prišel?
Nace: Greva. Vzemi svoje reči.
Možina: Ne grem.
Nace: Greva.
RUVANJE.
Možina razburjeno: Počakal bom tukaj. Pripelji druge.
Nace: Da ne greš?
MOČAN UDAREC V PRSNI KOŠ.
PLAHUTANJE PETELINA.
Možina krikne: Ubil me boš.
PETELIN ZAPOJE ČISTO BLIZU.
Nace: Greva.
Možina zlomljeno, vendar kljubovalno: Ne grem, dokler ne pripelješ drugih.
Nace: Ne greš, praviš?
UDAREC KOT PREJ.
Možina spet krikne: Na, kri pljujem.
Nace: Greva. Čakaj.
ŽVENKET ORODJA.
Na, nesi.
Možina: Kramp in lopato?
Nace: Rabiva. Pomagal boš. Nekaj bova zakopala.
Možina: Tega ne bom nesel.
Nace: Boš ali ne boš. (Grozeče.)
Možina: A kar s krampom bi me pobil. Daj.
VRATA.
KORAKI PO PODNICAH.
KORAKI PO STOPNICAH.
PES LAJA ČISTO BLIZU. TRGA VERIGO.
POGOVOR MED HOJO.
Nace: Na, skoraj je že dan. Me sovražiš, Možina? Zdajle bi me najbrž ubil, če bi mogel, a?
Možina: Nisem tvoje sorte.
Nace: Ali veš, katere sorte si? Reva si. Bojazljiva reva.
Možina: Ali zato? Me boš ubil zato?
Nace: Tiho! Boš!
Možina: Ne tepi me več. Ne!
KORAKI KOLONE PO KAMNITI POTI.
Nace: Naši. Vračajo se.
Možina: Boš zdaj rekel Pajku o Pavli?
Nace: Bom. Kar poslušaj.
Zdravo, tovariš Pajk.
Pajk: Kako je?
Nace: Priznal je. Poslal ga je gestapo.
KORAKI BEŽEČEGA.
VMES ZVOKI KRAMPA IN LOPATE, KI SE ZADEVATA.
Nace: Stoj! Stoj, Možina. Streljam!
Pajk: Čakaj, Nace! Za njim fantje! Živega ujemite. (Nacetu)
Škoda strela zanj. Je zares priznal?
Nace: Kako misliš? Je.
Pajk: Zdaj je vseeno.
KORAKI, KI PRIHAJAJO.
Partizan: Tovariš komandir, noče se vrniti.
Pajk: Kaj se to pravi, noče. Prinesite ga, če ne gre drugače.
Partizan: Čudno se obnaša. Ustavil se je na robu gozda pa začel kopati jamo. Rekel je, da ga nobeden ne spravi od tam. Potem nismo mogli spraviti besede iz njega.
Pajk: Kako?
Partizan: Ja, grob si koplje. Zdaj je sam.
Nace: Sam?
Partizan: Nikamor ne bo šel.
Nace: Kako ste mogli. Grem. (zaupno Pajku) Naj ga pripeljem nazaj?
Pajk: Saj ti je priznal, ne?
UDARCI KRAMPA.
ŠKRTANJE LOPATE.
PREZEBLO ŠČEBETANJE SINIC.
Možina: Kaj naj drugega? Lahek sem kot sapica. Kot sapica, ki z muko pleza čez majhno smrečico. Kam naj grem zdaj, po vsem tem. K mami? Hitro bo napravila križ čezme. Nekaj žalosti bo, ampak matere hitro pozabijo. Ko sem prejle bežal, sem bil norec. Zmeraj počenjam norosti in tale je zadnja. Zaradi tele se bojo v odredu še dolgo zabavali. Ne bom jih slišal, hvala bogu. Nace, pridi zdajle. Zdajle in hitro. Vem, da boš prišel ti in nobeden drug. Res je: že prihajaš.
Nace: Kaj počenjaš, Jože?
MOLK. ZVOK KRAMPA.
Nace: Ali se norčuješ iz nas?
MOLK. ŠKRTANJE LOPATE.
Nace: Samo preskušali smo te. Zares ne razumeš nobene šale?
MOLK. ŠKRTANJE LOPATE.
Nace: Daj no. Pusti pa greva v vas.
MOLK. ŠKRTANJE LOPATE.
Nace: Ali veš, zakaj te bom?
ZVOKI KOPANJA UTIHNEJO.
V KRATKEM PREMORU SE ZASLIŠI ŠČEBETANJE SINIC.
NATO POČASNO, OPOTEKAVO ŠKRTANJE LOPATE.
Možina: Zato ker ne znam udariti nazaj.
Nace: Misliš? Poglej, odvrgel bom puško. Tako. Zdaj me lahko s krampom.
Možina: In če bi? Jaz sem sam, tvojih je veliko.
Nace odločno: Zadosti globoko bo, Možina!
MOLK. UDARCI KRAMPA.
Nace: Sem poglej, Možina. Pusti kramp in lopato pa sem poglej. Kaj vidiš?
UDARCI KRAMPA. DVA STRELA, ORODJE UTIHNE. NACE SE KROHOTA.
Nace: Mati, Bog, njiva in far, osvobodil sem se vas.
ŠE ŠKRTANJE LOPATE.
Nace: Brez vas bom živel. SOPE. Otepal si se. Otepal si se Naceta. Zdaj vem, kaj pomeni smrečje. Tisto z vranami in Pavlo je bila otročarija.
PLOSKI UDARCI Z LOPATO.
Vem, kdo je Nace v smrečju.
TIŠINA.
VETER V SMREKAH.
PREZEBLO CVRČANJE SINIC POGLABLJA TIŠINO.
PREHOD.
B Obsedlo ga je kot norost. Kot strast. Trupla so bila njegova setev. Metal jih je v brezna. Včasih jih je zanalašč pozabil pokopati. Ali pa jih je puščal ob kolovozih pomanjkljivo pokopane. Zares je ubijal preveč s srcem.
Videl sem drobec njegove lobanje: bil je tako bel, kot bi ga izrezal iz repe na tisti pomendrani marčni travi, kjer je odred doletela nesreča.
A kakšen človek je bil Pajk?
B Nevaren. Ni ga več.
A Zagotovo?
B Kdo daje zagotovila?
A Pa Nace?
B Ni ga več. Nevaren je bil.
A Ga ni zagotovo?
B Poznam hudodelstva proti naravi.
A Poznam hudodelstvo, ki osvobaja, da postaneš podoben ptiču.
B Podoben prostosti, ampak nepodoben sebi.
A Temne reči dela človek.
B Tudi takrat, ko je prosojen kot grlica.
PREHOD.
Ravnikarica: Reva Barakarica, ki je bila križana na slamoreznici.
Ravnikar: Reva.
Ravnikarica: Reva Barakarica z otroci, ki so se spremenili v črne metulje.
Ravnikar: Reva.
Ravnikarica: V metulje, ki so sedli na naša polja, so se spremenili.
Ravnikar: Bojo naša polja rodila obilneje?
Bo pšenica bolj zlata?
Bo gladkejši krompir?
In repa? Na kaj nas bo spominjala repa?
Ravnikarica: Revež Možina. ki se je spustil med repo.
Ravnikar: Kaj bom zagledal v hlevu?
Kaj bom zagledal v hramu nekega jutra, ko bom vstopil?
