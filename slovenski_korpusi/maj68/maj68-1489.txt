In takrat so se vsi režali Pili so vino in se režali debelim natakaricam ki so skakale kot preplašene kure v hlevu pili so žganje in se krohotali drug drugemu zmrzlim nosovom in žuljavim rokam pili so konjak in se režali predsedniku upravnega odbora ki ni upal stisniti Martinu roke ker je bila umazana od oglja pili so pivo in preklinjali tridesetodstotne plače podjetje ki ga jemlje vrag in tiste ki so zavozili pili so liker in nazdravljali tajnici ki je splavila le zato ker je direktor že poročen in ima dve hčeri pili so kislo vodo in nazdravljali svojim otrokom ki hodijo naokrog vsi prezebli in razcapani pili so cherry in nazdravljali tistim ki se lahko šolajo v Švici in katerih očetje imajo trikrako zvezdo v garaži
Nato so popili dvojni rum in nazdravili birokratom ki govorijo o delavskem samoupravljanju o delitvi osebnega dohodka po delu ne znajo pa meriti svojega dela
