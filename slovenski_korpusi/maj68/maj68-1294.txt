sopara se je izprevrgla v dež ogromna kepa prsti mi ždi v ustih živali se zberejo na posvet korenina zavpije moški in pripravi orodje poljub listja z vetrom kako hladen dež za te letne čase
gorovja so nastala v kužnem obdobju zemskost je ukradla vročino kadila slina v kubikih oživi kredne risbe razlije se kamen pojavi se prvi ukaz
brezvetrje se vboči v ustne otrple v sanjskih sporočilih dlani so in niso vidljivost brez dna se vseli v pobožno meso udarec temperature je plapolanje prstene tekočine po večnem podzemlju samo še godba sekajočega rezgetanja te pozdravi in vlažna zavesa čez nozdrvi kako hladen dež za ta letni čas
žalost je izbruh teka
prozoren ležalnik nad mojimi lasmi čas češenj borza toplih vetričev siten prah v tvojih očeh grabim se v zvonjenju besed bel dan ljubezni je in čudna obleka mojih spominov poljublja hladen dež
