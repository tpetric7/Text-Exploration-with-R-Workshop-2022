Pojdiva, moja mala sončna roža, pojdiva, da vidiva, kako ugašajo zarje na sinjem plašču večera.
Stopiva v tiho senco jesenskega bresta, da z roko v roki svetlo doživiva, kako vse pride – in mine ...
Ko bojo zarje zatisnile biserne oči, z neslišnimi koraki odideva na pot. – Na bregove daljnih jezer, kjer luna kot nevesta ogleduje v vodi svoje obličje. V zatišju skritih tolmunov si zvezde mazilijo bronaste postave ...
Večeri najini ne bojo več starci s sivimi bradami – in zapuščene noči vdove, ki hrepenijo na obalah samote, ko zvezde poljubljajo mehko žalost vodnih lilij. –
S kruhom spoznanja odideva spet preko širokih mostov časa. Onstran ne boš več slišala jeklenih točajev krvi;
s pegami posuto sonce nikoli več ne bo zasenčilo zlato tvojih oči.
