tragična komedija
DRAMATIS PERSONAS:
Bernardek, grajski oskrbnik
kipar, imenovan Umetnik
Kristina, vdova partizana Aleksandra
tovariš, imenovan Župan
tovariš, imenovan Ravnatelj
umirajoči grobar
pisar Stolička
VAŠČANI: babica, branjevka, smetar Smetar, učiteljica, mojster mizar, sosed Lucijan, sitnež, kapelnik pihalcev, brivec, šivilja, kovač, krčmar, lekarnar in morda še kdo.
(Grajsko podstrešje v vaški cerkvi, polnoč, lajež psa.)
BERNARDEK: Imel bom krvave roke in ime mi je Bernardek: nevsakdanje, ko da me je mati zapustila pred cerkvenimi stopnicami, v jerbaščku ... Bernardek – smešno, čeprav bom imel krvave roke! (Premolk.) Oče je, brivec, igral na trobento. Spominjam se smrti: potegnil je roko izpod odeje, zgrabil z omarice trobento, jo obrisal z robcem, ki sem mu z njim otiral čelo, nas v slovo ožmeril, umrl. Ampak – za nas, ne za trobento. Lilast madež se mu je razlil čez lice. Zunaj je plahek jesenski popoldan. Oče si je pritresel trobento k ustnicam, položil prst na medeninasto tipko in – potne srage, z nosa, z obrvi. Strahovit napor! Najbrž največji v življenju. (Zadržano.) Moj oče je bil namreč velika šleva ... Potlej je zaprl oči: zapiskalo mu je v prsih, zapiskalo v trobenti. Igral je slovesno koračnico iz Aide ... Kako triumfalno je odkorakal v smrt! ... Trobento smo mu o mraku iztrgali. Ponoči jo je mati na skrivaj vrnila v krsto. (Trpko.) Mati zaljubljena v očeta, oče v trobento, nihče pa vame. Kako sem hrepenel po njiju, ki sta drug drugemu zadoščala. Še zdaj me včasih gane, čeprav bom imel krvave roke. Nisem star po letih. Le po gubah pa zaradi las, ki mi kakor od vetrovnega jutra sršijo. In star zavolj stare hiše, ki zaživi le v nočeh, ko prek dreves divja vihar. (Lajež psa.) Grad, ki sem v njem – s čuki, sovami in z netopirji – edini oskrbnik, leži pol poka puške nad vasjo. Skoz lino uganem dvorišča z razobešenim perilom, polena pod lopami, koze v robidovju. Pa ribiča v nedeljskem klobučku, otroke, ki se indijančijo po zapuščeni vojaški pekarni, mršave ciprese na pokopališču, sivo streho mrtvašnice. Pravzaprav: kaj sem, kdo? ... Nič. Ampak nič z veliko začetnico! Takemu Niču se lahko primeri, da dobi krvave roke. Zakaj Nič ima včasih tudi dušo, ki se na lepem skrči, razplahne, zmečka. (Ko da črkuje.) Po kamnitih stopnicah sem se izgubljal na podstrešje in do bolečin utrujen sédal. Miza hrastova, preluknjana od črvov, na bahavih nogah, pred kaminom, kjer visijo zarjaveli meči in ščit z vrezom: Marco Barbarigo. Streha s potrganimi skodlami, gotska vrata s težko ključavnico – nič več. Praznina, uhljate sence, soj sveč in škrabljanje peresa. To noč pa sem knjigo zaprl, naveličan vloge pajaca letopisca, meniha amaterja, vaške kronike beležnika. (Stisnjenega grla.) Ampak jutri bom imel krvave roke! ... Pozabil sem pripomniti: sredi vasi stoji spomenik. In v isti sapi: nad spomenikom je stanovanje! Na trg gleda zagrnjeno, skrivnostno oko. Drugo okno mežika na tlakovano dvorišče, kjer se oščajajo vozniki z vpregami, s kožuhi in s steklenicami žganja. Tretje okence je straniščno: nič čudnega, če poudarjam, zakaj spoznal sem, da so tukajle straniščna okna vsaj toliko vredna kot cerkvena. (Vznemirjeno.) Le zakaj se mi ponavlja: jutri bom imel krvave roke ...? Za zagrnjenim oknom živi Kristina. Smešno ime, kot moj Bernardek. Nekoč polna, usločenega nosu, tale Kristina. In v dojkah: kot rimska volkulja. (Sovražno, se zadržuje.) Če se pa zasmeji – jo je hudič spočel, ko ji je oče spal, da ima smeh ranljiv ko dolg rafal iz brzostrelke? ... Pa boki, napeto voljni kakor kutina, in črta hlačk pod krilom, noge pa ko da je umetnik iz voska pridihal, tale Kristina! Kako – umetnik? ... Ah, da, suhotec s francosko kapo in podganjih oči. Pljuneš, luknjo mu v rebra zvrtaš! (Premolk.) Prej sem govoril o brzostrelki ... Ne, o Kristininem smehu ... da, približno. Moja brzostrelka – ob kaminu, pod prekrižanima sabljama. Na marsikaj sem pozabil, njo pa varujem, božam. Kot oče trobento. (Visličasto.) Z brzostrelko v naročju bom umrl. Kot oče, brivec, po koračnici iz Aide. Iztrgati mi jo bodo morali iz dobra duša – ampak: je tod kaj dobrih duš? ... dobra duša mi bo skrivaj vrnila brzostrelko v krsto. Kaj sem še ... ne vem. (Ga nenadoma prevzame.) Človeka ne odkriješ na žrebcu, ampak v klavrnijah! Nemarno je drhtel, ko me je vlekel od predora. Tisti niče, sramna uš, ponošeni podplat, prekuhani bobek, tisti Aleksander! ... Kakšno plemiško ime – zdaj smo že trije: Kristina, Aleksander, Bernardek. (Dobrodušno.) Oče mu je kopal pri arheologu, ki je stikal za ilirskimi ponvami. Znanstvenika so klicali gospod Aleksander: ščipalnik, kozja bradica in usnjena mošnja z goldinarji. Po tretji žari z zoglenelimi koščicami, s prstani in sponkami je privreščala botra: Rodil še je sin, v božje ime! ... Oče se je oprl na motiko in botro slovesno popravil: Ni se rodil sin, rodil se je – Aleksander! (Premolk.) Aleksander, imenitno se glas zasuklja: Aleksander! ... Bernardek – Bernardek, tako krščeno dete je že v maternici določeno ali za mežnarja ali za grobarja ali pa za lekarnarjevega pomočnika. (Z bolečino.) Čudno se sliši, je pa res: Aleksander je bil pod bogom in pred pisarjem Kristinin mož. (Pripoveduje zbrano, natančno.) Zimske noči sem, visoko nad predorom, spoznal dragoceno resnico: kakšni junaki so lahko ... kako smo mu rekli: Tisti niče, sramna uš, ponošeni podplat, prekuhani bobek, tisti Aleksander! ... Prifrfolela je mina, vrglo me je za kozolec, med dve trupli: prvo z odprto glavo, drugo brez glave, čez vse pa je sijala luna. Breg strm, ko da se iz pekla grbi v nebesa. Pa predor, pa reka in vmes srebrna žila tračnic. No, konec! ... Kakor z onega sveta se je pobrala strašljiva senca. Potipala je truplo brez glave, potipala truplo z udrto lobanjo in, ko ji je v dlan potrkalo srce, zašepetala: Bernardek, si živ? ... Aleksander je uprl puško v zmrzlo rušo in potegnil. Spet je uprl kopito, drselo je, globoko v grapi se je potuhnjeno zvirala ledena kača proge. In tako majčkeno večnost, ven iz nevarnosti, gor proti luni, ki je po rebri lila v reko. Prosil sem: Ne zameri tiste niče! ... Uprl je puško in me potegnil: Oprosti sramno uš! ... In spet je uprl kopito: Pozabi, Aleksander, ponošeni podplati! ... (Prevzet.) Za prekuhani bobek si nisem sprosil odveze: druga mina nama je prestregla pot. Aleksander je obležal kot svetnik pod križem. V rokah mi je počival, gledal kot iz blage sanje luno. S čela mu je zamezel potoček. Potlej ga je presunilo: spačil se je, čeljusti so mu zadrhtele, zgrabil je za brzostrelko. Glas grlen: Bernardek, Bernardek dragi, maščuj me ...! Tresel je brzostrelko, tisto, pri kaminu ... in: kakšne misli so mu dušo pomorile, da je ugasnil s tako pokrpano besedo? ... Ne bom zvedel. Na mrzlotnem podstrešju je ostal le spačeni šepet: Bernardek, Bernardek dragi, maščuj me! ... Ostala ... brzostrelka! In kronika z usodami – imajo lutke usodo? – z usodami, sem rekel, tistih priimkov in imen med hišami, pod korci. In med priimki in imeni, ki žro cmoke in pečenice, (razdraženo) se oblačijo za na ples ali za k maši, love ribe ali pa zlivajo pomije v korito, pomije sosedu za vrat, pomije na sončne žarke, ker so žarki čisti in nedolžni – (uplahne) sredi gnojišča stoji na marmornati cokli spomenik. Mogočen, tako iz ene žile, ves kakor iz polnočne misli, ki naj bo pogum, žrtev, stisnjeni zobje, skrita solza, tovarištvo, nesebičnost! ... (Lajež psa.) Veličasten, zlat v rdečih zahodih, da je greh, obesiti umetnino pasjeglavčku s francosko kapo, onemule ... (Suho.) Ničkolikokrat sem se vprašal: ali sifilitik lahko spočne Apolona? (Nežno.) Prijateljček! Aleksander! Trinajst in pet Nemcev sem podrl! In ko sem pomeril in ko sem sprožil, sem – pa saj veš – nate mislil! ... Ta pa zlovoljen, kakor neprespanih živcev: Bernardek, Bernardek dragi, maščuj me! (Razburjeno, šepeta.) Slišim te, kadar se v burji skodla zmakne, če sova zaprhutne, ko se pod gotska vrata s sveče senca zlizne, Aleksander! ... Ne gniješ sam pod rušo ... misliš, da sem obljubo izpolnil? (Premolk.) Za vraga, rad si jo imel! ... Strašno rad, Kristino! ... Nisi bil v dve gube zaradi lakote in močeradastih voda – zavoljo Kristine si se z uroki naphal! Preveč rad! ... Slišiš? ... Bom zakričal: PREVEČ RAD SI JO IMEL! ... Ah, nisi čul, daleč v rebri, nad predorom, kjer se še pokopan mrlič za smrekov štor drži, da ga strmec ne bi v reko skotrljal. (Mrzlo.) Ná, moje gube, znamke bi lahko zatikal vanje! ... Knjiga, oglato popisana v soju voščanice, je stara petnajst in poldrugo leto. Naj jo bero, če bodo rod in ne izrodek, Aleksander. In ko bodo tudi mrtvim srca mirna. (Veteransko prevzet.) Še veš, kot gams sem drčal po melišču proti vasi, z brzostrelko v pêsti pa s strahovi v temi, ki se je nismo bali! ... Listaj, bil sem pravičen sodnik! Če bi imel odrček z lutkami, bi si zabavo privoščila! (Nič več veteransko.) ... Križana dežela, z brzostrelko, po stezi, v vas! Še pomniš: kot gola starka je luna plesala po nebu! ... Župana bi nataknil na kozolec, lutko pisarja na mezinec ... Čudno, bog pomagaj! (Krikne.) Zastor! ... Lutkovna predstavica, sem rekel! Vse v knjigi, vse resnično. Najbolj resnične bodo lutke! (Tihota.) In moje krvave roke.
(Cirkuška glasba.)
ŽUPAN (ko da cigaro otresa): Mislim, da kdor ne misli, ni misleč človek. Pisar Stolička, misliš?
PISAR (kakor pisar): Vedno mislim, tovariš župan!
ŽUPAN: Torej – prav imam! Imam prav, pisar?
PISAR: Časopis v dokaz!
ŽUPAN: Postoj, iz lesenega stola bom sédel v usnjenega! Ta človeka zbere, poglobi ... Začnimo!
PISAR (bere): Prišel je na govorniški oder ... vse ali samo konec, tovariš župan?
ŽUPAN: Konec! Se reče, iz konca napravi članek! Časopis je tri leta star, lahko bi vedel!
PISAR: Dobro, takoj: Njegove besede so vsi navzoči pozdravili s ploskanjem. Njegove besede so vsi navzoči pozdravili s ploskanjem. Njegove besede so vsi navzoči pozdravili s ploskanjem. Njegove besede so vsi navzoči pozdravili s ploskanjem. Njegove besede so vsi navzoči pozdravili s ploskanjem. Njegove besede so vsi navzoči pozdravili s ploskanjem ... In še konec članka: njegove besede so vsi navzoči pozdravili s ploskanjem.
ŽUPAN: Članek in pol: skop v besedah, nič motoviljenj, dejstva! Zakleni časopis v miznico! Dokumentov ne gre frfljivo spravljati. (Pri oknu.) Pisar, gomila konjskih fig na trgu!
PISAR: Dovolite! ... Da, hudo nemarno!
ŽUPAN : Trg nemaren – nemaren župan! ... Scukane brezove metle, zlomljena žrd, zgubljeno kopito! Mimogrede se ti na lov pripelje minister ali komite ali kaj podobnih imenitnih živinčet ... Pisar, srednjeveški nemarnosti je treba korenito vrat zlomiti! Podaj mi s kljuke klobuk, za menoj!
PISAR: Izvolite, tovariš župan!
ŽUPAN: Na vaški trg, sem rekel, konjskim figam bliže! Naj se ve in vidi, da oblast ne dremlje! Dober general je pri vojščakih, ne pa v zaklonišču!
PISAR (po stopnicah): Poročal bi, tovariš župan, o krajevni politiki.
ŽUPAN: Na hitro!
(Čez trg, kovač, cirkularka, motor, osliček, vrane.)
PISAR: Invalid Pavle že poldrug teden zgagari, kako bi pisal vplivnežu. Zimske noči ga je iz Kolpe potegnil, ustaši so streljali in je konj v valove počepnil, pa ne naprej pa ne nazaj. Pravi: Razkril mu bom vso gnilobo!
ŽUPAN: Gnilobo je nujno skidati, pravilno! Partizanskega invalida Pavleta okronaj za pijanca. Drevi ga hrupno napij – na občinske stroške.
PISAR: Na občinske stroške!
ŽUPAN: Junaško naprej!
PISAR: Darinko še nisem mogel tresniti iz službe. Kot hobotnica se je prisesala, vsa bleda v obraz in vsa črna pod oči. O Auschwizu več ne ropota, je pa ondan čevljarju potožila, kako imenitno se je nemškim hlapcem življenje zasukalo.
ŽUPAN: Je imena omenjala?
PISAR: Trikrat je proti vaši hiši pogledala. Spet se je loteva tuberkuloza, vsa bleda je v obraz –
ŽUPAN: – in vsa črna pod oči! Ne ponavljaj, pisar!
PISAR: Oprostite, tovariš župan!
ŽUPAN: Če bi se sindikat upiral – pa se ne bo – mu postrezi: V naprednem uradu, jim povej, ne trpim žensk, ki se s splavi uničujejo! ... Ne, namesto splav reci: abortus. Če je kapitalistični čas zlato, jim povej, da je socialistični platina. Odžagati moramo vejo, ki s svojo sušico ... nak, primera je nevarna! Preganjamo pajke, jim povej, ki se debelijo na račun delovnega ljudstva!
PISAR: Tovariš župan, sem prav slišal: naj raztrosim, da se z abortusi uničuje? Majčkena pripomba –
ŽUPAN: Pripombe svoji ženi postavljaj!
PISAR: Tovariš župan! Kako naj Darinki očitam abortus, ko pa smo ji spomladi moža proglasili za impotentnega!
ŽUPAN: Pisar, zaleti se v brzojavni drog in naj se ti v božje ime posveti! ... Z žebljem bomo dve podobi pribili! Kaj naj staroslavna vas misli o ženski, ki abortira navzlic župansko dokazani moževi impotenci? ... Pa je tudi Marija zanosila od duha, ko je Jožef bil pač Jožef: razpet plašč in tesarica na ramenih!
PISAR: Zdaj pa debelo zoprna zadevščina!
ŽUPAN: V vasi so samo zadevice!
PISAR: Pravzaprav res, ni iz vasi človek s francosko kapo in v oglodanem suknjiču. Bi rekel: takle Nič Posebnega na dopustu. Sonce, reka, zrak, pravi, sive skale. Včeraj pa je zamotovilil prgišče besed!
ŽUPAN: Predvsem: kje stanuje?
PISAR: Nad reko, pri grobarju, v izbici. (Sramežljivo.) Rekel je, da v vasi – smrdi!
ŽUPAN: Natančneje: ali zavoljo smradu po pesniško, takole pisker za lonec?
PISAR: Rekel bi, da smrdi ... se pravi, tujec je menil po pesniško.
ŽUPAN: Da v podobi smrdi?
PISAR: Če sem prav razumel.
ŽUPAN: Hm ... Domačina miže za norca okličeš, za vlačugarja, lenobo. Sveženj sveč mu v skedenj podtakneš: Sonca krade, kruha, državljani, lačnim ustom delavskih otročkov! ... Tujec pa se ne sesede dva, tri in na kolena! Da ni kakšen Inkognito Zgaga s komiteja? ... Ukazal sem: tujec naj v vasi ne najde ne postelje ne slame! Se grobar upira? ... Zapiši ga v koledar! Na jesen, ko bo kostanj na mizi, rebula, bom, krta mrliškega, s krempeljci uščipnil!
PISAR: Jeseni bo prepozno.
ŽUPAN: Kani pobegniti?
PISAR: Žal, tovariš župan: v nebesa! Davi mu je župnik prinesel olje. Tujec je izza peči z ogelčkom risal –
ŽUPAN: – zakaj me ne spomniš, da bi te vprašal: kaj je po poklicu?
PISAR: Podobar, nekakšen kipar.
ŽUPAN: Bandero plapola, zoprnija pa kot škarpetelj tone v mlako! ... Če je kipar, naj bi bil umetnik. Umetnik pa trnček prezre in hlastne po pečenki!
PISAR: Slabo razumem, tovariš župan!
ŽUPAN: Sem te kdaj prosil, da me razumi? Vzdigni uhlje: manjka v cerkvi kakšen kip?
PISAR: Cerkev mrgoli od marmornatih, poslikanih, črvivih! V župnišču sta dva objokana angela in tri mavčaste Marije, pri mežnarju pa steklen Jezus s farizeji.
ŽUPAN: So viharji razmajali kužno znamenje pred zapuščeno vojaško pekarno?
PISAR: Ne vem.
ŽUPAN: Pa kapelica pod gozdom? ... No, kapelica, kjer na Kristove žeblje po lovu zajce obešamo!
PISAR: Kapelica ne strada kipov.
ŽUPAN: Mrtvašnica?
PISAR: Tam je na kupe kipcev z nagrobnih kamnov.
ŽUPAN: Hm, kako naj umetniku pečenko pomolim? ... Postoj, pisar, zakaj tu sva! Popravljam: SEM tu! ... Starodavna mesta se košatijo s kipi rib in devic in vojskovodij in menihov in učenjakov! ... Pa mi? Ne devic ne učenjakov nimamo. (Premolk.) Jih pa tudi ne potrebujemo! (Premolk.) Spomenik, in že ime pove, spominja rodov rodove na ljudi, ki so spomenik postavili! ... Ponovi!
PISAR: Spomenik, in že ime pove, spominja rodov rodove na ljudi, ki so spomenik postavili! ... Imenitno! Pozni rodovi se bodo spominjali tovariša župana in potlej nič in potlej nič in potlej, če boste dovolili, mene, vašega pisarja!
ŽUPAN: Le dober general ohranja v ognju pušk pametno misel!
PISAR: Bog pametnim pomaga.
ŽUPAN: Bog pametnim, a zlodej poštenim! Pa se hudič boji blagoslovljene vode in bog zmaguje, se reče, pametni imajo vedno prav!
PISAR: Zakaj pa ste se potlej tako rekoč samo z bedaki obkrožili?
ŽUPAN: Previsoko modroslovje za pisarja! To so pametni bedaki. In dovolj za tvojo lobanjo! Če hočeš spati brez prehlada, toplih nog, ne tuhtaj o rečeh, ki zavoljo vlažnih sanj prizibkajo v kihavost celo poštenjaka tvoje baže ... Hm, nà, spet konjska figa! Tc, tc, strašno!
PISAR: Tovariš župan, iz krčme prihajajo možgančki, kot pravite, podjetja za izdelovanje umetelno ponikljanih žebljev!
ŽUPAN (na mah pritličen, pohleven): Koga vidim, komu bom ročico stisnil!
DIREKTOR (vedno kisel, mrzel): Pozdravljen, župan. Spokojno smrčal? Si se v sonce zbudil?
ŽUPAN: Pisar, pejd, pejd! ... Ne pozabi grobarja zabeležiti v koledar! Mističnim mazilom ne verjamem več. Dandanašnji sveto olje lahko reakcionarno zataji! (Ponižno.) Kako, direktor žebljev, urarček, butičica?
DIREKTOR: Predvsem: ducat let že nisem več urar. Bistro butičico le v pravljicah srečaš. Tretjič pa: ne preganjam tujk, ne trebim jezika, ampak odkar so sovražniki države stkali krilatico, da je direktor glava brez šol, ravnatelj pa glava s šolo, zamižim, kadar me kdo zamazano ogovori!
ŽUPAN: Eh, ravnateljček!
DIREKTOR (zviška, pajdaško): Stara krota! Stebri družbe se moramo v smrdljivi vasi oplesti z bodečo žico spoštovanja!
ŽUPAN: Smrdljiva vas? Ko pa sem pravkar prikorakal tako rekoč razčistit položaj! (Se spomni.) Tujec v francoski kapi uživa pri grobarju zrak in jutranje sonce, vmes pa toži, da pri nas smrdi!
DIREKTOR: Preženi ga!
ŽUPAN: Umetnik je! Če takle stegne nos, daleč zalaja. (Se zapelje.) Kot rečeno: vas potrebuje kip! Tako častita, pa brez kipa! Kaj pa letoviščarji? Velik, svetopisemski! Kip, ki že z v zrak pahnjenimi prsti ureče. Za letoviščarje nista pomembna vodovod, stranišče – bradati legajo pod šotore, kot rekruti, na slamo! Starožitnost, to! Postiljonski večeri, zakrižana okenca, zamašene greznice s podganami, ženske, ki z bakrenimi kotli vlačijo vodo od reke ... pa nadčloveško imeniten kip! Mili bog in ganjenost!
DIREKTOR: Spomenik naj bi umetnika – podkupil?
ŽUPAN: Zgodovina nas uči, da le s poticami umetnika upogneš.
DIREKTOR: In koga naj bi bron razkazoval?
ŽUPAN: Mene, tebe, naju!
DIREKTOR: Za sladkorno nadlogo in za naivno trpiš! ... Da bi župan in ravnatelj tičala na marmornatem podstavku, pri njunih nogah pa, po sokolsko, plešasti pisar Stolička z rogom Fortune v naročju –
ŽUPAN: Žlahtna podoba! Vaški župan, se reče, oblast, politika! Pod pazduho drži ravnatelja, se reče, gospodarstvo, vsakdanji kruh –
DIREKTOR: Pogóvori s pisarjem so te razvadili! Zlezi s spomenika in spomni se, kako nama pižmovke – invalid Pavle, Darinka iz Auschwitza, gomazen, ki oteklih vek oprezuje – strežejo po vsem, kar sva! S čim bi plačal spomenik?
ŽUPAN: Z novci, ki sem jih za šolske klopi namenil!
DIREKTOR: In kam bi ga postavili?
ŽUPAN: Pred krčmo, na trg. Od severa bo videti, od juga, in še iz cerkvenega zvonika.
DIREKTOR: Na trg da, pred krčmo ne! Ah, župan: osa me je rodovitno pičila! Spomenik naj kaže junaškega partizana, ki vrže ročno granato v najsijajnejši zmagi nad –
ŽUPAN: – ročno granato ...?
DIREKTOR: Partizan! Tarzan! Na prsih ščit iz odlikovanj, jahalne hlače pa v škorenjčkih iz jelenjega usnja!
ŽUPAN: Če pomislim, da bi umetnik v bron ulil invalida Pavleta –
DIREKTOR: To bo MRTEV partizan! Ko bo granato vrgel, ga bo posekal rafal.
ŽUPAN: Da je umrl, veva midva! Kdor pa bo kip gledal –!
DIREKTOR: Pribili bomo tablico iz medenine: ŠEL JE SKOZI JURIŠE V SMRT, DA BI BILO NAM LEPŠE! ... Vsak pismeni bo uganil, da je takoj potlej partizan umrl.
ŽUPAN: Je že bolje!
DIREKTOR: Pa še: bron imej obraz padlega Kristininega moža! Pod oknom naj jo noč in dan, v soncu in v snegu, do smrti opominja: ko sem za svobodo pasel po zelnikih svoje kože, krogle in uši, si se, moja žena Kristina, candrsko valjala z nemškimi hlapci!
ŽUPAN: Domoljubno! Mimogrede jo podkuriš razrednemu sovražniku! (Premolk.) Ampak je bilo preklemansko prijetno! (Premolk.) Božala me je z rdečimi nohti, pred ogledalom je gorela sveča, vas je ležala v zimskem spokojstvu, na mostu so čez reko v noč prežale nemške straže, v kuhinji pa si kvartal in srkal iz kozarca žganje ... Ah!
DIREKTOR (mrzlo): So stvari, župan, ki jih velja pozabiti! ... Torej: nikdar nisem pri Kristini metal kvart in žganja pil, ko te je nemška cipa z nohti božala, župan!
ŽUPAN (iz sanj iztrgan): Ljubi ravnateljček! ... Šele ko si nehal prekupčevati z živino in si začel Nemcem les prodajati, si mi tako rekoč odstopil posteljo! Potlej sva Kristino diplomatsko imela, fifty-fifty! Se pravi: ti si jo imel, jaz sem pa mislil, da jo imam. (Užaljen, z očitkom.) Doklej naj použivam, kar boš pokraj sklede puščal? Bil si župan, a jaz tvoj pisar! Pa si postal možgančki v podjetju za izdelovanje umetelno ponikljanih žebljev, me posadil na županovanje in –
DIREKTOR: Pustiva gospodarstvo, o umetnosti sva govorila! Župan, kakor vedno: oče si čudovitih domislekov! (Županov besednjak.) Padli partizan Aleksander bo, žareč, bojevit, v jurišu na tisočletnega sovražnika Slovencev in Slovanov, bronasto kričal o pravovernosti vasi, očital bo Kristini greh in ... (Podleže spominom.) Kobilica nesramna, nemarna, okusna! In gramofonček s trobljo, pomniš? Vseród, vojna, smrt, na Aleksandrovih blazinah pa vonj Kristinine kože, polmrak sveče v ogledalu, barvane razglednice! Poročna slika, na steni: Aleksander s ptičjim obrazkom, Kristina z lilijo ... Ah, oči se mi meglijo! Spomenik, župan, spomenik brezskrbnemu vojnemu času! ... Tak stopiva k umetniku!
GROBAR (miren in kot na lopato naslonjen): Ni čudno, gospod kipar? ... Življenje mi bo čez pol ure ugasnilo, pa se kakor s slik spet in spet spominjam mrličev, ki sem jih pokopal ... Pojutrišnjem bom legel mednje ... Mrliči – imenitni, revni, lepi, grdi, ustreljeni, obešeni. Skoraj vsi več vredni kot jaz. In naj bi mi zdajle bilo težko? ... Pa vendar – strašansko bridko je pri srcu, čeprav se niti hrast pol večnosti ne maje, kaj šele piškav bezeg! Umiraš, huje je, ko da bi ves svet umiral. Se pravi: ko umiraš, umro zate vsi in vse. Človek se rodi, umre – kolikokrat na dan, na noč, se svet rodi, umre ... (Premolk.) Kdaj ste prvič gledali umirajočega?
UMETNIK (riše grobarja): Na Notranjskem, stari, ko smo prijatelja ustrelili, partizana. Lakota nas je ob tla treskala – pri kmetiji zmanjka kokoš. (Premolk.) Gospodinja zavrešči, preplah, pokaže komisarju: Tale! ... Ustrelili smo ga. (Premolk.) Ženska si je med zadoščeno pravico sesala umazane prste. Mi – mi smo jokali. Komisar se je kremžil in preklinjal. Puške se še niso ohladile, vrne se patrulja: in kmetica spozna v kodrastem kurirju kurjega tatu! Spet zavrešči in terja, naj komisar tega poči, ta je pravi! Prejšnji – zdaj je za hlevom ležal – je bil pomota. (Premolk.) Komisar vpraša: Si res ukradel kokoš? Mladič pokima: Res ... Komisar nam ukaže v polkrog in ko smo puške nabijali, se mi je partizanščina do bruhanja zastudila. (Premolk.) Kmetica je, koščena v predpasnik in s palcem, spet čakala na pravico. Pa komisar pahne babo pred zid in ukaže ogenj! ... Bruhnili smo v smeh. Smejali smo se, jo zategadelj samo obstrelili. Kot v stranišču je počepnila. Dvakrat smo polnili in šele v tretje so jo angelci vzdignili v nebo. (Premolk.) Nikdar več nisem tako srečen ubijal.
GROBAR: Bog pomagaj, to ni bil uboj!
(Lajež psa.)
UMETNIK: Miruj! Še kocine iz nosnic in podoba bo končana.
(Lajež psa.)
GROBAR: Besede so mi štete.
UMETNIK: To resnico bi lahko odkril že v zibeli.
GROBAR: Pes je zalajal!
UMETNIK: Že dolgo laja.
GROBAR: Potrkala je smrt, pa je psiček ne pusti do gospodarja.
UMETNIK (pri oknu): Dve nič sestradani, podbradkasti in kot cesarski policaj v loj omotani smrti. (Gre iz izbe.)
GROBAR: Spet pijani, gospod, pa dvojno vidite ... Odhajam, ne odhajajte!
(Lajež psa.)
UMETNIK: Dovolita, predstavil se bom: pes, ki laja, ne ugrizne!
DIREKTOR: Mar strelja v črno, kdor samo navaja pregovore?
UMETNIK: Odvisno pač od položaja.
DIREKTOR: Potožili ste, da smrdi!
UMETNIK: Kakopak!
DIREKTOR: Za nevljudnostjo bolehate!
UMETNIK (igrivo): Lačen pes je nevljuden, renči. Hkrati pa hudo pravičen. Ali vsaj: tudi ugrizne zavoljo te čednosti. Primerček: direktor podjetja za izdelovanje umetelno ponikljanih žebljev ima priležnico –
DIREKTOR (izzivalno): – ki komaj napentljá podpis, čeprav prejema plačo tajnice! Tisti ravnatelj sem jaz! ... Potlej ste pripomnili: pred vojno je iz svojega žepkà ravnatelj kurbe plačeval, zdaj mu jih država!
UMETNIK: Natančno!
ŽUPAN: Gospôda, v staroslavni vasi, ki ji jaz županim, se ne bosta prepirala! Bog živi, pravim, vse narode! ... Potrudila sva se, da bi vam, tovariš kipar, predlagala: postrgajte nam zgodovino z duše, vlijte jo v bron, rodov rodovom v spomin na tiste, ki –
DIREKTOR (mrzlo): Cena ni važna, zlahka se bomo zmenili, sva mislila! ... Zdaj pa: župan, milijoni gredo za šolske klopi! Pejva!
UMETNIK (preobrat): Postojta, vaška žezlonosca! ... Umetnost se vama klanja do grobarjevih fižolovk! Zruši se, stolp sijajne osamljenosti! Prišla sta, uče Latinci, videl sem, zmagalo je ljudstvo!
DIREKTOR: Čeprav smrdi v vasi?
UMETNIK: Le brda gledam, s travnim plišem krita, in trate, nasmehljane od marjetic –
ŽUPAN: Mili bog, kot iz knjige!
DIREKTOR: Od ganjenosti smrkaš, župan, ravnatelju ti pa med tem država priležnico plačuje!
UMETNIK: Kje že so gnili časi! Dandanašnja pravica nima več obvezanih očnic –
DIREKTOR: Hočete reči, da je že dodobra slepa?
UMETNIK: Nikar! ... Oko ji je ribje in zvedavo, meč oster, sodniški plašč pa prav žlahtno naguban!
DIREKTOR: Za vraga, kot iz časopisa.
ŽUPAN (neučakano): Bi se kar zmenili!
UMETNIK: Višina kipa?
ŽUPAN: Arhangelska! Mojzes, poldrug junak!
UMETNIK: In koga naj bi bron razkazoval?
DIREKTOR: Junaškega, predvsem pa padlega sovaščana.
ŽUPAN: Če bi še majčkeno premislili, ravnatelj –
DIREKTOR: Sem rekel: partizana Aleksandra z granato v pêsti in z brzostrelko v zobeh!
UMETNIK (poskoči): Partizani vendar niso bili psi bernardinci, če lahko pripomnim!
DIREKTOR: Lahko pripomnite.
UMETNIK: Torej: pognal se je, s prižgano ročno granato, z brzostrelko, in v plamenih svoje ihte –
DIREKTOR (mrzlo): Imenitno.
ŽUPAN: ... še majčkeno pomisli, premisli –
DIREKTOR: Imenitno, umetnik!
UMETNIK: H grobarju grem po kovček. (V izbi.) Ej, stari, odhajam! (Tihota.) Pa psiček je res v smrt zabevskal. (Premolk.) Čez obraz te bom pogrnil in ... zbogom, pokopališčni modrec! Za tri brigade trupel si pod zemljo spravil, pa vedno čistih rok, spokojnega srca. (Pred hišo.) Umrl je, grobar!
ŽUPAN (razdraženo): Škoda!
DIREKTOR: Čemu?
ŽUPAN: Ukazal sem: Pisar, v koledar ga zabeleži!
UMETNIK: V koledar?
ŽUPAN: Khm, he, zavoljo ... pokojnine!
UMETNIK: Od česa pa je revež živel?
DIREKTOR: Od mrličev. Pejmo!
(Noč in veter od reke ne samo od pijače pijan)
UMETNIK: Če dovolite, milostna gospa!
KRISTINA (vedno z naveličanim podsmehom): Naprej, umetnik! Vse sem slišala: (Oponaša.) Obklesali partizana, pred bajto postavili! Z marmorja bo spomenik rodov rodovom kazal pot iz suženjstva v svobodo! Staroslavna vas drhti od ponosa. Svet bo vendarle spoznal, da nismo gnezdo cip in šlev, pač pa zibélka domoljubja kremenitih src trdnjava! ... (Premolk.) Na zboru volivcev sem poslušala župana. Zaploskala sem, potlej zardela –
UMETNIR: Skromnost je čednost samo krepostnih žensk!
KRISTINA: – potlej zardela, še potlej pa sem pljunila! Vstopite, zebe, zakaj pod haljo sem le nagec in golota!
UMETNIK: Ura pozna, noč gosta in – majčkeno sem pijan!
KRISTINA: Nos ste si opraskali.
UMETNIK: Dvakrat sem stopnice naskočil, potlej šele je izza rožanca luna posvetila. Kot rečeno: majčkeno pijan. Zavoljo vina in stvari, ki se nekako nočejo v vinu utopiti.
KRISTINA: Naj vam kamilic skuham?
UMETNIK: Kristus, ne! Ko sem bil v partizanih –
KRISTINA: Tudi vi?
UMETNIK: Latinci pravijo: Tudi ti ... (Premolk.) V gozdu so me bolničarke, ranjenega umivale s kamilicami, me napijale s kamilicami, me dišavile s kamilicami, mi predavale o kamilicah! (Ceremoniozno.)
KRISTINA: Bila, bila lepa! Zdaj sopem pod četrtim križem, rožic pa skoraj več ne trgam. (Premolk.) Moj gramofon! Malo smešen, a srcu neverjetno drag. Kadar mi v goste primeži samota, si zavrtam spomin iz ur veselja in opojnih serenad.
UMETNIK: Kakor slavček gostolite!
KRISTINA: Podčastnik me je, veste, izobrazil. Prej sem okorno govorila: oče kmet, kmetica mati, moj Aleksander pa tesar.
UMETNIK (se spomni): Župan me je iz krčme s prošnjo k vam nagnal: pokažite mi slike, prelistajva Aleksandrova pisma, pripovedujte! In sfrfolela bova pod perutkami umetnosti, gospa –
KRISTINA: Slike? ... Mar hranim Aleksandrovo? Dajte mi iz omare skrinjico z narodnimi vzorci, poglejva! ... Jaz pri obhajilu, strašna pentlja, neokusno! ... To je Petrač, za gasilce je svaljkal čevapčiče in potlej čez mejo pobegnil. Uh, krčne žile, ko da so mu gliste omrežile noge! (Podsmeh.) Tovariš ravnatelj ponikljanih žebljev, med vojno, na Silvestrovo! Ho, ho, obuta čevlja izpod naslonjača! Tam je ležal tovariš župan, poten, testen, do blaženosti blažen! ... Ah, Italijan Corrado, trgovski potnik! Hote je zdrsnil pod kolesa vlaka. Prinašal je dišave, čokoladine in drobcene novosti iz ciparn: ko sva se ljubila, na primer, je terjal, naj pojem Jobov psalm.
UMETNIK: Italijani petje skrbno gojé.
KRISTINA: Podčastnik, ljubi Fafigli! Ta me je v leporečju izobrazil! Brčice, kanjuhov perešček na klobuku, jeklene oči! Včasih se je na postelji vzdignil in kriknil: Hočem, da moje ljubice govoré lepše od markiz!
UMETNIK (kot oškodovan): Fafigli vas je pač imel rad!
KRISTINA: Padel je, partizanska zaseda. In krogla: naravnost med brčice. (Premolk.) Moja mati, z ruto, med setvijo, ne glejte, kmetica! Tale pa je ... Ah, tale, moja skrivnost!
UMETNIK: Življenje me je prisililo spoštovati skrivnosti.
KRISTINA: Pravzaprav nič posebnega! Na pol geometer, beležil je kmetije, ki so na boben grmele. Prihajal je s privihanim ovratnikom, me slečeno postavil pred ogledalo in obakraj prižgal dve sveči. Potlej je legel, grizel jabolka in me gledal in jabolka in gledal in jabolka in gledal –
UMETNIK: Vaše telo je najbrž jutrovski kipec!
KRISTINA: – ko pa je jabolk zmanjkalo, zaspal ... Hop, tu je pa Aleksander! Partizan in sploh, kot nalašč za vašo potrebo! Sliko je prinesel star drvar, ki je gor do ceste drčal les. (Premolk.) Ampak takrat je bil Aleksander že mrtev.
UMETNIK: Torej Aleksander! (Premolk.) In iz te skrpane suknje naj napravim Mojzesa? Ihtastega angela z brzostrelko! (Privoščljivo.) Žalostne oči in shujšana postavica in iksaste noge ... (Podsmeh.) Iz katere zagate ste pobrali tolikanj klavrnega človečka?
KRISTINA: Bil je do smrti dober.
UMETNIK: In najbrž nežen?
KRISTINA: In zelo! – nežen.
UMETNIK: Plemenite besede! Poljubil bi vas!
KRISTINA: To še vse pride!
UMETNIK: Kako pravite?
KRISTINA: Rekla sem: preveč rad me je imel! A naj ogenj še tako sili, iz mokrega polena ne bo isker. Trenutek slabosti, zobobol, ne vem, in poroka ... Tuhtala sem, pa nič iztuhtala: tako strahovito rad, ne poznam psa, ki bi tako ponižno ležal gospodarju pri nogah – pa me je zapustil in šel v partizane. Razrešite uganko!
UMETNIK: Prizanesite mi z razpotji in naj vam pobožam baročno roko!
KRISTINA: Zdaj pa pod oknom, noč in dan, v soncu in v snegu, do smrti! (Premolk.) Okoli srca me včasih zaskeli.
UMETNIK: Cigarete!
KRISTINA: Hm, mislite?
UMETNIK: Sam tudi preveč kadim. Pa me zaboli, zdrznem se: vest! ... In potolažim cigarete! (Premolk.) Torej Aleksander naj bi, Mojzes iz srobotja, Nemce z bombami zasipal ... Ah, bridko, umetnik! Speci iz peska mahovko, skupaj juho iz narisane kosti! ... Župan in ravnatelj pa: Partizanski arhangel!.. . (Premolk.) Ko da sta huda na vas?
KRISTINA: Nekoč sem ljubimce menjavala kakor nebo oblake. Včasih je med nas posegla usoda: podčastnika so mi partizani pobili, Aleksander je v partizanih padel. Župan in ravnatelj sta mi zamerila, da sem ju za nemškega vojaškega brivca zamenjala. Zdaj mi pa zamerjata, ker sem svojega moža takrat z njima zamenjala! Ni smešen svet, umetnik? ... Potno čelo imate. Vam je slabo?
UMETNIK (slovesno): Ne vikajte, gospa!
KRISTINA: Ti pa prenehaj z milostno gospo!
(Osamljen lajež psa.)
UMETNIK: Kadar ležim, me vest manj peče od ... cigaret.
KRISTINA: Kravato ti bom razvezala.
UMETNIK: Prižgi pred ogledalom sveče. Koliko je ura?
KRISTINA: Polnoč bo. Čas, ko se gostilne zapirajo, iz odprtih grobov pa mrliči počasi lezejo na čudaška popotovanja.
UMETNIK: Kristina, ne preklinjaj!
KRISTINA: Občutljivega te je mama naredila!
UMETNIK: Obla ramena, Kristina, in živahno se ti po trebuhu sence nitkajo! Pri svečah ostani! Tihota, somrak in polnoč, ki se bliža ... aj, cigarete! (Premolk.) Umetniki skrivamo pod rebrci lekarniško tehtnico na dve srebrni skodeli. Včasih zarjavi, ne sem ne pade ne tja, skodelica ... Ah, svet je predmestno skladišče zarjavelih tehtnic! Zagatno je, Kristina.
KRISTINA: Tam je gramofon! Bi zaplesal?
UMETNIK: Kadar imam žulj na vesti, me noge bolé.
KRISTINA: Kaj sploh zmoreš?
(Gramofon: popevka.)
UMETNIK: Umetnost ukrasti iz narave in jo kopičiti v skrpucalo! Žalostnega Aleksandra prepáckati v lepotca, ki granato meče ... To zmorem! (Besno.) Ta Aleksander, ta šema v titovki, ta revica izjokanih oči! (Krikne.) Hočem, da ga sovražiš! (Premolk.) Spet srce! Preveč kadim. Bom, bom ga napravil, partizana ... Partizana? Kaj nisem sam tudi bil partizan?
KRISTINA: Ne greni se, poslušaj gramofon!
UMETNIK (tjavdan): Poslušaj gramofon in bronu kradi kip!
KRISTINA: Kdaj boš začel?
UMETNIK: Jutri.
KRISTINA: Ura je polnoč!
UMETNIK: Si zaklenila vrata ... zapahnila polknice?
KRISTINA: Zamiži, golobček, polentica!
UMETNIK: Koraki po stopnicah, krik od reke? Slišiš?
KRISTINA: Zgolj gramofon.
UMETNIK: Nič drugega? ... Ah, potlej je dobro.
KRISTINA: Zapri oči!
UMETNIK: Zakaj, Kristina?
KRISTINA: Sveče bom utrnila. Jutri se boš s kipom spoprijel.
UMETNIK: S partizanom, ki granato meče ...
KRISTINA (tiho): Z Aleksandrom.
(Osamljen lajež psa.)
(Cirkuška glasba.)
UMETNIK: Tovariš župan, tri vzorčne lutkice iz gline: izberite pravšnjo. Pazite, tovariš ravnatelj, krhko je, mokro, lahko bi partizanu glava odletela! Torej ta? Saj je res najbolj podoben partizanskemu ... kako smo rekli? ... arhangelu. Dobro, tovariša, zgodi se vajina volja!
(Cirkuška glasba.)
UMETNIK: Kako, Kristina? Da je kip kot knez iz pravljice in nikdar Aleksander? Ha, ha, in da tako jezljivega lepotca ne bi zavrgla za župana, ki ... psss, v tej staroslavni vasi imajo celo brenclji uhlje! ... Kako? (Se zmede.) Da je po očeh vendarle Aleksander? Žalosten kot ... Saj, tudi umetnost ima včasih kratke noge.
(Cirkuška glasba.)
UMETNIK: Zdaj ga mojster kamnosek, nalahno pokrijte. Župan bo pocuknil za vrvco, pihalna godba pa naj jo, tovariš kapelnik, zaradi imenitnosti šele takrat ureže! ... Venec s komiteja k zlatim črkam, šopek partizanskih vdov pa pred noge! ... Ne obešaj rož na brzostrelko, saj ne prodaja prest in pa čebule! Ravnateljev mak s trobojnico mu na škorenj nasloni. Aj, srce, spet preveč kadim!
ŽUPAN (vrvež, jok dojenčka): ... Zatorej, tovariši, v čast in hvalo staroslavne vasi, saj ste z žrtvami gradili oder, ki smo nanj stopili, odgrinjam spomenik, ki nam bo ne samo v ponos, ampak prst na križpotjih in kresnica v temi! Prihodnjih vekov rodov v pouk odkrivam, vaš župan, kip, nestrohljivo podobo sovaščana, padlega prvoborca, skratka: junaka, in mu pri polni zavesti vzklikam: (Kakor s krepelcem) Hvala ti, tovariš, in slava! (Zastava pade.)
VAŠČANI: Slava! Slava!
KAPELNIK (ganjen): Dva, tri, marš!
(Neusmiljena gasilska koračnica.)
VAŠČANI: O, leeep!
LEKARNAR (šušlja): Pa zlikanih hlač!
MIZAR (dremlje se mu, zloguje): In na škornjih ostroge, kakor laški davkarji.
SITNEŽ: Kje pa so naočniki! Aleksander je vendar nosil naočnike! Manjkajo naočniki! Naočniki s koščenimi okviri!
MIZAR: To ni Aleksander, to je takóle – partizan.
ŠIVILJA: Pa Aleksander, ni bil partizan?
KOVAČ: Bil, le hudo suh.
MIZAR: Pa tudi padel je.
ŽENICA: In ves svet je zlat, kot angeli nad hlevčkom!
LEKARNAR: Brzostrelko je v oblake vzdignil!
BRIVEC (prevzet): Odtrgal se bo, zakrilil, poletel!
SITNEŽ: Kam poletel, bedak!
BRIVEC: Ne psuj, tovariš, sicer ti klofuto primažem!
MIZAR (dremlje se mu, zloguje): Kje je umetnik? Umetnika hočemo!
KRČMAR: Vaščani, Bernardek je z gradu črno zastavo pomolil!
BRIVEC: Ne marajte, čuk in čudak je! Živio!
ŽENICA: Joj, oskrbnik Bernardek je mrliško bandero izobesil!
KRČMAR: Nesite mu bokal, vrzite mu pečenko, pa naj za duše v vicah moli!
KAPELNIK: Godba, na le-e-evo! Smer: krčma! Bobnar spredaj, klarinet zadaj, ob strani pa trobenta!
LEKARNAR: Živeli župan!
BRIVEC: In ravnatelj podjetja za izdelovanje umetelno ponikljanih žebljev!
KRČMAR: In vsi, kar nas je poštenih!
(Neusmiljena gasilska koračnica.)
(Cerkvena ura in šumenje reke.)
UMETNIK (hripavo): Koliko je ura?
KRISTINA: Tri po polnoči.
UMETNIK: Je bila noč mirna?
KRISTINA (zazdeha): Ni bila.
UMETNIK: Si kaj slišala?
KRISTINA: Do dveh. so rogovilili, se trikrat stepli, razbili šipo v trgovini in godcu harmoniko razparali. Za likof so okoli Aleksandra kolo zaplesali, potlej je eden obležal, dva sta bruhala in ... (Zamišljeno, skoraj nežno.) Vzela sem vedro, vzela cunjo, šla k spomeniku, umila podstavek.
UMETNIK: Ne puščaj me samega, bolan sem!
KRISTINA: Preveč cigaret!
UMETNIK: Misliš?
KRISTINA: Prepričana sem.
UMETNIK: Prižgi svečo! ... Postoj: nisi zapahnila oken?
KRISTINA: ... sem!
UMETNIK (razburjeno): Kaj pa mesečina, žarek, tam, na rožancu!
KRISTINA: Vojna luknjica. Priletela je bila zgubljena krogla.
UMETNIK: Ná nogavico, zamaši! Največ ljudi umre od zablodele krogle! (Kovač, osliček, vrane.)
UMETNIK (ko da ga je sram): Tri vrečke pomaranč, dva zavitka s kavo in pet steklenic konjaka! ...
(Zvonček nad vrati.)
BRANJEVKA: Pozdravljeni, hvala.
BABICA: Milijon so mu za Aleksandra izplačali. Iz krčme se je h Kristini zatekel in jesta in pijeta in gramofon navijata ... V temi pod oknom pa straži padli borec Aleksander. (Vzdihne.) Moj bog, če ga ne bi iz zibelke poznala! ... Kako se življenje dobričinam raznetopiri! (Premolk.) In čemu je v partizane rinil? Do generala se ne bi prerinil, Nemci mu pa tudi ne bi, tako ponižnemu, scukali zaliscev! Kratkoviden, srečen ob Kristini, zadovoljen: pa se mu je blaženost na mah pretrgala. In kot na lovčev klic je v hosto zginil.
BRANJEVKA: Ko pa se je lačen, prezebel, kakor volk preganjan – ah, gospa babica, svet je umazan in ljudje smo grdi!
BABICA: Predvsem pa, koliko grenkobe skrivajo grobovi, potolčenih resnic in razcefranih sanj!
(Zvonček nad vrati.)
(Korakci, orglice.)
UČITELJICA: Otroci, prišli smo, to je spomenik! ... Lepo v krog, deklice tja, dečki sem! (Ciceronsko.) To je torej partizan! Natanko taki so bili vaši očetje in strici. Sovražnik je zasedel domovino, pa so puške zgrabili in se, potomci puntarjev, postavili v bran. (Se segreva.) Skozi sneg so šli, čez led in prek žametov, bredli reke, jedli koreninice, zmerom s pesmijo na boj pripravljeni in v imenitnih škornjih: sami so si jih šivali, kakor Robinzon! Zato so vedno in povsod, čeprav maloštevilni, zmagovali. (Zadovoljno.) Otroci, to je kip partizana – zmagovalca!
UČITELJICA: Vesna; ... Partizan ni nikdar bil žalostnih oči!
DEKLICA (šepeče): – pa vendar! Kakor kuža Whisky, ko ga mamica z omelom in odcvili pod zapeček.
UČITELJICA: Otroci, videli smo kip in spoznali partizana! In ko bo prišel tovariš šolski nadzornik, mu povejte, kaj sem vam povedala o hrabrih partizanih! ... Zdaj pa pojdimo, deklice spredaj, dečki zadaj!
(Samokolnica.)
PISAR (zviška): Si pometal. Smetar?
SMETAR (prisrčno): O, pisar Stolička! ... Tri liste sem počedil, gnilo jabolko in ptičji puh, ki ga je veter z gnezda spihal.
PISAR (kakor s palci v žepkih): Ni lep naš kip?
SMETAR: Ne rečem, le da nekakó žalosten –
PISAR: Smetar, preklinjaš! ... Žalosten, pa se poganja kakor jelen in z granato v roki! Več učenosti bi si v šoli narabutal, pa ne bi zdaj govejih drekcev kidal in neumnosti kvasal!
SMETAR (potrpežljivo): Ne jezi se, tovariš Stolička. Od samokolnice se gor ozri: ustnice stiska, po licih pa mu solze teko.
PISAR: Ustnice stiska od sovraštva! (Prestrašeno.) Bog v nebesih! Smetar, kip res joče! (Premolk.) Ah, krokar z metlo! Sonce je prilezlo, rosa pa je partizanu z lica zamezela! Naočnike si kupi, loči roso in solze, sicer te bo. Smetar, župan v koledar zapisal ... Umakni se, grem!
(Tuš za klovne v areni.)
ŽUPAN: Možje! ... Kot župan Benetk se počutim, odkar imamo kip! Imenitna reč! Ampak Sosed Lucijan! Si kaj opazil?
LUCIJAN (noslja): Videl, župan, in opazil! Roko z granato krčevito lomi na srce ... Sicer pa, star sem in hudo zanič oči!
ŽUPAN: Pisar Stolička?
PISAR: Rekel bi, tovariš župan, če bi rekel: z lica mu solze teko. A brez skrbi: tako rekoč umetne solze, rosa!
ŽUPAN: Pa razpoka na prsih?
PISAR: Zgolj odpinkan žepek na vojaškem suknjiču!
ŽUPAN: Vseeno – pokliči umetnika!
PISAR: Zaman! Ne gane se iz izbe. Smeti skozi okno kidata, popivata, včasih zavekata ob gramofonu ... nepretrgoma sta, sodim, pijana!
ŽUPAN: Milo ali s silo! Nisem mu plačal, da bi partizanske cmere klesal! ... Se motim?
PISAR: Nikakor, kip je ves v ognju bojne slave! Le kadar se mu sonce v bron ujame, čudno živ. Navajeni ga nismo: oko le udomačeno umetnino uživa.
ŽUPAN: Da nimaš prav, pisar? ... Ampak roka nad žepkom in – hudiča, te oči!
(Noč, pes in mirna reka.)
UMETNIK: Koliko je ura?
KRISTINA (naveličano): Golobček, spi ali pa ljubi! Ura je ... na posteljni omarici!
UMETNIK: Ne spati ne ljubiti ne piti ne morem.
KRISTINA: Kmalu bo polnoč, začelo se bo mlado jutro, in tako naprej ... Konjak?
UMETNIK: Hočem!
KRISTINA: Natoči! Pa gramofon navij!
UMETNIK (ljubosumno): Ta prekleti gramofon! Skoz okno ga bom treščil!
KRISTINA: Ti njega, jaz tebe!
UMETNIK: Uh, greh in huda škoda za umetnost! Psss ... ko da skovika v kostanju!
KRISTINA (surovo): Ljubi, razočarala te bom – meni se kolca! Sova v kostanju, mati nebeška! (Premolk.) Umiri se, vitežček, podčastnik, lepotček.
UMETNIK: Teh vojaških, kandelabrskih ljúbkanj sem se prenajedel!
KRISTINA: Drug drugega sva se prenajedla in ... prenapila. Poiščiva si novo mrhico in pa škrjančka. Ne za dolgo: poldrug mesec prepiha!
UMETNIK: Ne! ... Moja si, tvoj sem!
KRISTINA: Če sva si svoja, pusti noč in lezi h goskici: kot Jezušček v jaslicah boš potlej zadremuckal ... Tak ne stoj kot lipov bogec pokraj okna!
UMETNIK (grenko): Ta tvoj Aleksander ... Kot pes sam je!
KRISTINA (tiho): Vedno je bil sam.
UMETNIK: Naokoli pa vas, kot kolač iz sirotke! ... Poganja se iz brona, Aleksander, proti luni, in ko da ga slišim, ko da ga slišim: (krikne) kot pes joče v noč! (Ledeno.) Kaj ste počenjale, ko so Aleksandri skoz ogoljene veje žmerili v mrtvaški ples meseca? (Premolk.)
KRISTINA: Kot kdo ... Jaz na primer to, kar že v marsikateri najini noči!
UMETNIK: Rekla si, da te je ljubil!
KRISTINA: Rekla sem, da me je strahovito ljubil.
UMETNIK: Do smrti ljubil!
KRISTINA: Do smrti.
UMETNIK: Kako si potlej mogla s podčastniki in s trgovskimi potniki in s Petračem, ki je s krčnimi žilami in s čevapčiči čez mejo pobegnil ... le kako?
KRISTINA: Ná kapljo konjaka!
UMETNIK: Cipa si!
KRISTINA: Vedno sem hotela biti cipa.
UMETNIK: Cipa! Aleksander je stradal, prezebal, se bal, umiral –
KRISTINA: Ondan si rekel, da me imaš zato rad, ker sem cipa!
UMETNIK: Res ... (Divje.) Pa je tudi res, da smo živali! (Premolk.) Je mar nujno biti Aleksander, betežen od zlagane sreče? Je treba biti revni Aleksander, da si lahko človek? Je človek le, kdor je slep, gluh, pohleven? Je res samo naivni dober? ... Ah, ne razumem, glava me boli in ... tam spodaj, glej ga, Aleksander joče v mesec in ... (Se zdrzne.) Si zaklenila?
KRISTINA: Ne vem in mar mi ni!
UMETNIK: Bojim se Aleksandra! ... Poznaš Puškina, Rusa z zamorsko poltjo? O kamnitem gostu je pisal ... Hudiča poznaš! Pa Wildea, Oskarja?
KRISTINA: Oskarja? ... Menda! Pred vojno je prodajal kravate, plešast in smešen, ker ni zmogel črke r. Na vrata je potrkal in zameketal: Doblo jutlo, plišel je Oskal, ki klavate plodaja!
UMETNIK: Pisala sta o kipih. O kipih z dušo. O kipih, ki so oživeli. O kipih, ki so se kot strašna strašila vrnili iz noči! (Zbegano.) Trepečem pred polnočjo in Aleksandrom, ki molče bevska v luno, ko meni živci pokajo, pokajo v lobanji kot rečni led na pomlad! ... Saj ne razumeš! Nevredna si in nevredna sva! Ampak jaz – bolj nevreden! Bil sem Aleksander, nosil sem puško, prazen nahrbtnik in polno kučmo uši! ... Zdaj sem tu, v Aleksandrovi postelji, z Aleksandrovo ženo, pod oknom pa joče kip, bolečina ga razžira, in krepeni, ker ne more izpod brona, in je grozljiv v nemem krču! Kristina, ne bo dobro! Zapustiva vas, župana, ravnatelja, pisarja Stoličko in ... prekletega Aleksandra! Izgubiva se v mesto, Kristina, izginiva!
KRISTINA: Pomiri se! Gramofon bom navila.
UMETNIK (omaga): Tvoja lekarna so razgaljeno telo, konjak in gramofon!
KRISTINA: Kaj morem, vedno so me ozdravili.
UMETNIK: Kristina, bojim se!
KRISTINA: Objemi me!
UMETNIK (ihti): Bolj kriv kot ti! Dvakrat bi moral razumeti in niti enkrat storiti!
KRISTINA: Aleksander se ti je vendar izplačal.
UMETNIK: Aleksander se mi šele bo izplačal!
KRISTINA: Oh, v izbi čepiš, sonce pa sije in trave zelené!
UMETNIK: Da, Kristina, ampak ... zapahni okno! Polnoč in veter, ki od reke piha –
KRISTINA: Dobro, bom zaprla! (Vzklikne.) Hej, strašna tema se je ulila! (Lajež psa.) Najin Aleksander – ko da se je skobacal s podstavka! (Gleda.) Res ga ne vidim pred hišo! Lepa reč! Ali nisi govoril o kipih, ki so oživeli? (Tiše.) Pa ga res ni. (Premolk.) Se reče, tudi marmorja ne vidim, vse je zagrnila noč.
UMETNIK (zmedeno): Kristina, zapahni! Navij gramofon! (Stoka.) Objemi me, zlomi me z objemom! (Krik.) Bòli me z objemom! (Premolk.)
(Bernardkovi koraki po stopnicah.)
KRISTINA (Ne več prizadeto): Treseš se kot puheljček v nevihti! ... Ali zamiži ali pa ne glej kot izpod vislic! (Začudeno.) Ná, vrata so se odprla! Veter, stara kljuka ... Ampak zakaj opolnoči? Naj bi po vsi sili uro poslušala iz zvonika? (Koraki na pragu.) Pa še sveča – ugasnila je! (Krikne.) Hej, gospod strah! Povrnite mir umetniku in duri zadrlesknite! Niti z odejico nisva pokrita, niti z nogavico oblečena! (Premolk.) Utegnila bi se prehladiti, gospod strah! (Z zadržanim besom.) Najvljudneje prosim: pejte k vragu in zaprite vrata! ... Če pa si ti, moj bronasti Aleksander, tebe nisem nikdar prosila in tudi zdajle te ne bom: ne bolšči s praga, v izbo stopi! (Vzroji.) Hočeš kozarec konjaka v svoj neumni spomeniški obraz? (Vrešči.) Stopi v izbo ali pejd k hudiču! ... Tak stopi!
(Bernardkovi koraki v izbo.)
(Premolk, kratki rafali iz brzostrelke.)
(Jutro, kovač, cirkularka, motor, osliček, vrane.)
ŽUPAN (olajšano): Ah, možje, prečudno sončen dan!
PISAR: Bi rekel, tovariš župan: na vejah sonce in pa na obrazih! He, he!
ŽUPAN (pred spomenikom): Pa si res ondan betežnost otepal, sosed Lucijan, ko si tarnal, da ima kip žalostne oči!
LUCIJAN (noslja): Takrat sem bil v krčmi naočnike pozabil.
ŽUPAN: Umetnina! ... Ta drža telovadca, zamah z roko, ta brzostrelka, ki ji jermen frfota po zraku! (Premolk.) In ta spokojnost!
LUCIJAN: Možje, Bernardek je trobojnico izobesil!
ŽUPAN (razdraženo): Saj je nor! ... Enkrat mrliška bandera v tri dni, drugič spet praznične trobojnice! (Slovesno.) Obrnite se, možje, od grajskega obzidja, in priznajte: je imel prav vaš župan, ko je naročil kip, vási v častit okras? Mislim, da kdor ne misli, ni misleč človek! Hej, pisar Stolička, preženi vrabca, ki je sédel partizanu na glavo! ... Frrr, frrr! Nesnaga! (Premolk.)
MIZAR (se približa. Dremlje se mu, zloguje): Tovariš župan, ali naj bo tudi Kristinina krsta iz orehovega lesa? Takó kakor umetnikova?
ŽUPAN (spokojno, dostojanstveno): Menda, se razume, mojster mizar! ... Iz orehovega lesa!
