Himnična tragedija
(Posvečeno spominu Karle Bulovčove-Mrakove)
Nastajalo med leti 1943–1946
Dramatis personae
Drago
Kogoj
Marja
Erman
Fedja
Mihael
Pater Ambrozij
EDINO DEJANJE
PRVO STOPNJEVANJE
(Soba zapuščenega samostana. Kogoj se nemirno sprehaja. Drago gleda oprezno skozi okno).
DRAGO: Marje ni od nikoder.
KOGOJ: Priti mora vsak čas.
DRAGO: Temni se že. Policijska ura. Pa je nisi ti poslal?
KOGOJ: Jaz? Odbor jo je določil.
DRAGO: Spet kak nor podvig?
KOGOJ: Brzdaj svoj jezik.
DRAGO: Ne dovolim, ne dopustim. Ta posel je zanjo prenevaren. Sam veš, kaj počno fašisti z dekleti, ki jim pridejo na sled. Že ob sami misli, da jo nekaj podobnega doleti, mi je ponoreti.
KOGOJ: Sem ti rekel, fant.
DRAGO: Je moja beseda zrak?
KOGOJ: Prijatelj, na takšne načine ne bom razpravljal.
DRAGO: Briga me način! Meniš, da bom negotovosti dan na dan prenašal? Se vendan mučil in potil? Mene pošljite, pa četudi v pekel! Samo nji prizanesite, sicer zbesnim. Ko da sem v najhujšem arestu ob zid priklenjen, se počutim. Če se ji kaj pripeti, vse vprek pokoljem!
KOGOJ: Za te besede se boš zagovarjal pred odborom.
DRAGO: Figo je meni za vaš odbor.
KOGOJ: Ti kar kolni in psuj. Svojevoljno ukrepati nima nihče pravice. V podreditvi skupnim smotrom je naša moč. Če popustimo samovolji posameznikov, zdrknemo v prepad.
DRAGO: Svoje priučene pesmiČe kar komu drugemu poj. Tega ščebetanja se ni malo ne bojim. Včeraj še ponižen komi, pa bi danes nauke delil, mene uzdal? Veš, sem vse preveč sveta predjal.
KOGOJ: Kot se ti zdi.
DRAGO: Še danes izprežem in se zakadim v gozd. Tam je zrak bolj čist. Meščanov nisem od nekdaj trpel. Tu vas je sam morost. Vajen sem drugih besed in navad. Nje še zmerom od nikoder. Viš, kako se je zgostila megla. Saj ni videti predse za ped.
KOGOJ: Tem bolje za naš pokret. Mihael je določen, da likvidira danes nevaren osat. Fanta, ki nam škoduje bolj kot marsikateri gestapovec.
DRAGO: Prav, prav, samo nje bi ne smeli pošiljati okrog. Če se ji kaj pripeti, bom prav zares ob pamet.
KOGOJ: Te ni sram? Mati in oče sta mi v mukali izdihnila, pred mojimi očmi. Veš zakaj? Talijani so izvohali, da sem komunist. Ganiti nisem utegnil niti z mezincem. Ušel sem jim in si prisegal, da jim tisočkrat vrnem; pa še ne bo sklenjen račun.
DRAGO: Razumem, tovariš, toda ona?
KOGOJ: Ermana nam mora pripeljati v pest.
DRAGO: Erman? Moj svak? Moje dekle ste izbrali, naj ga ujame v past? Ne veš, da je gestapo. Ta – da bi ji šel na led? Ko hudič je zvit, da je le on ne zvabi v precep? Čemu ni meni nihče naročil? Igraje bi ga potegnil za nos. Saj sem ga že kanil za kakim oglom vznak položiti, pa so se izgovarjali naši, da še ni čas.
KOGOJ: Živ nam bo koristnejši kot mrtev.
DRAGO: Prav ona da mora ponj?
KOGOJ: Podcenjuješ jo. Ustrašila se ni niti težjih podvigov. Od nje pričakujemo še nevarnejših služb.
DRAGO: Takšne sorte niti ene več, to ti jaz povem, pa konec besed. Kakor hitro se zdani, se odpravim z njo v gozd. Poprej še z Ermanom poračunam.
KOGOJ: Na svojo pest? Kaj bo z Ermanom, določi odbor.
(Marja plane v sobo).
DRAGO: Tu si! In on? Kaj z njim? Da si le prišla. Nikoli več te ne pustim na takšno pot. Še danes jo popihava v gozd.
MARJA: Če bi ti ne izrekel, sama sem na tem, da se uprem.
KOGOJ: Tovarišica?
MARJA: Spodaj čaka. Stražijo ga. Kakor hitro je naše zagledal, se je osvestil. Spreletel ga je smrtni strah. Kot ujeta zver me je brez besede pogledal. In ta parfum?
KOGOJ: Gestapo pač.
MARJA: Si mi s tem karkoli razvozljal? Človek je, doma ga čaka žena, otrok mu bo sirota še nerojen …
DRAGO: Kakšna sirota. Gestapovski pankrt! Zdrobim ga! Šе tebi se je zasmilil!
MARJA: In fant, ki je z Mihaelom prišel, kaj z njim?
KOGOJ: Kakšen fant?
DRAGO: Lepa reč.
MARJA: Joj, kakšen krhek fant: Od kod se je vzel? Je naš? Ne zapletite ga v grozo naših opravil! Kdo je pripeljal tega čistega otroka v ta pekel? Zanj nikakšnih naročil! Kaj sem jaz sploh še človeku podobna?
KOGOJ: Kot vse kaže, je Mihael ravnal proti sklepom in ukazom!
DRAGO: Mesto da ga pihne, ga je k nam pripeljal na kvartir.
MARJA: Tisti fant da je kriv? Sovražite ga, ker je tako neizrekljivo lep! Nobene lepote ne priznata več! Dan na dan poslušam vaš kreg. Samo za resnico vam gre. Resnica pa je brezlistno drevo, ki je kdaj že pozabilo na svoj cvet.
DRAGO: Če ti ne noriš! Draga, povej, kaj ti je?
KOGOJ: Tovarišica, če bi tako ne cenili tvojega napora in do sedaj opravljenih služb …
MARJA: Likvidiraj me, fant. Najbolj poceni in preprost izhod. S tem me enpot za vselej onemiš. Nobenih nevarnih besed več. Likvidiranje, kako nedolžna oznaka za neznanskost, ki se ji reče sicer umor.
KOGOJ: Vseh teh besed ti bo jutri na moč žal. Živci vsekakor. Dobro se prespati, edina pomoč. Da bi ti te izpade v hudo štel? Nihče nas.
DRAGO: Dekle, takšnele naj poslušam? Ti nam jih brusiš v obraz! Ti, ki veš, kako nam gre zares! Ves narod je z nami. Sem se zato po ječah svoj živ dan pretikal in se na Španskem boril,a tule ne pomnim noči, ki bi jo mirno in brez groŽe in strahu prespal? Ni ga psa, ki bi prenesel, kar prestajam.
MARJA: Oprosti, nobene besede več! Ne vem, kaj je treščilo vame, ko da me je obsedel hudič. Vem, da je prav naš.a vendar, Erman bo vstopil vsak hip. Samo da ne bom poleg. Razumi, ne zdržim več. V moji glavi je takšen navzkriž. So trenutki, ko zasovražim ves svet. Vsepovsod voham in slutim belogardistično sled. Vendar tisti fant tam spodaj, njegov pogled …
KOGOJ: Če nam ti ne zaupaš, se ne čudim lažem in obrekovanjem, ki jih sovražnik širi o nas. Naš smoter je jasen, naš pot raven, naš namen čist.
DRAGO: Pomiri se, prespi in zaupaj nam.
MARJA: Zaupam. Vem, da ni bil še nihče nedolžnih ubit. Kako težka beseda je pravičnost. Predragi, v poslih kot današnji naj name ne računajo več.
DRAGO: Samo spati in se pošteno prespati.
MARJA: Spati? Kako bi mogla, ko vem, da se bo tule odločalo o usodi dveh. Ermanov parfum, tistega fanta pogled. Spim naj? Prisluškovala bom. Če tudi ležem, poslednji živec bo drastil in budil mojo zavest. Kdaj bo udaril strel? Proč, samo proč! V hribe, med naše, tam je vse bolj naravnost.
KOGOJ: Različni so načini borbe. Smoter je isti.
MARJA: Tisti boj se mi zdi vse bolj pošten. Mož proti možu. In če pri tem veš, da ve ves svet, da je naša pravica in da ne sme zmagati nasilje, krivica in laž! O, predragi, še bo lep svet! Še se mi bo zdelo vredno živeti!
(Erman vstopi).
ERMAN: Drago, ti tu?
DRAGO: Pa me menda nisi med gestapovci iskal?
(Marja odide).
ERMAN: Pogovoriti se moram s teboj.
DRAGO: Izvolite, gospod.
ERMAN: Zmerom si se me izogibal.
DRAGO: Z gestapom si menda ne bom stiskal rok.
ERMAN: Kdaj že vem, da si bil v Španiji in da si komunist.
DRAGO: Za vraga dosti veš.
ERMAN: Da si v to reč zapleten.
DRAGO: Zakaj me potemtakem nisi izdal? Veš zakaj? Za vsak slučaj si hotel biti pred našimi krit.
ERMAN: Če sem pri gestapu zgolj zato, da našim pomagam.
DRAGO: Ga slišiš? Nas kani reševati! Kako udobno se pomaga ljudem. Norec, kdor se po gozdovih pretikaš, se slednji hip razcapan, ušiv in sestradan smrti izpostavljaš! Bedak vseh bedakov, kdor po mestih ljudstvo dramiš, izdajalČe puliš in se kot divja preganjana zver iz luknje v luknjo opotekaš. K gestapu se zapiši, okupatorju liži rit, pa boš s hakenkrojcem na prsih, lepo oškornjan in tudi sicer na vse viže zavarovan osvobodil narod mimogredoč.
ERMAN: Svoj čisti namen sem dovolj točno izpričal.
DRAGO: Kako le?
ERMAN: Četudi si mi na vsak korak kazal svoj prezir, pokrenil nisem ničesar. Mimogrede bi ti lahko posvetil v Dachau. Prilik, da se maščujem, je bilo na pretek. Da bi enemu naših škodil, bognedaj.
DRAGO: Za bajke poslušati nismo ljudje, še manj je primeren kraj.
ERMAN: Sploh pa ne vem, zakaj ste me zvabili sem?
KOGOJ: Zvedel boš.
ERMAN: Pri priči me izpustite!
DRAGO: Nesramen postajaš?
ERMAN: Omejevanje osebne svobode! Protipostavnost!
DRAGO: Se ti meša?
KOGOJ: Gestapo vdira v naše domove brez vprašanj in brez razlik. Celo tu, kjer ima vajeti v rokah laški fašist. V taborišča odganja okupator naše ljudi vse povprek.
ERMAN: Vem in obsojam. Preprečujem, kjer le morem.
KOGOJ: O tem bo še prilika za temeljit pomenek.
ERMAN: Na forum osvobodilne fronte se pritožim. Edina oblast, ki jo od srca pripoznam.
DRAGO: Človek bi pobesnel! Takšnega prekletega buržuja bi kazalo na licu mesta pobiti. Govori in onegavi, da bi hudiča pretental. Tovariš, naj opravim ž njim?
ERMAN: Protestiram! Svoje zasebne račune hoče nad mano poravnati!
DRAGO: Moji zasebni računi? Oči mi izskočijo, možgani so gnus! Misliti ne smem več. Strahota, da sploh še gledam. Prav pred mojimi očmi se spakuje njen mož! Joj, Metka, kakšen mil otrok! Sestrica! Slednje bitje, ki je žensko, preklet svet! Končajte ga, sicer ga pobijem sam! Kakšno izpraševanje, kakšno tehtanje? Sam si je svojo sodbo kdaj že izrekel; jo podpisal in zapečatil!
ERMAN: Če me je vzljubila tvoja sestra …
DRAGO: Ne razglašaj strahot, še noč naj ne sliši ta gnus!
ERMAN: Če me ne bo več …
DRAGO: Zaman naročaš. Če se ona ne obleče nad tvojo krsto v poročni gvant, je ne poznam več!
ERMAN: Če me končate …
DRAGO: Prisegam ti, da teh zidov pokončen ne boš zapustil; po dolgem ležeč, mrzel in trd.
ERMAN: Nerojeni otrok je nedolžen.
DRAG O: Kakor hitro se skoti, ga butnem ob zid.
ERMAN: Na njo, ki je mati, pomisli.
DRAGO: Dan na dan bi jo z bikovko nažigal.
KOGOJ: Nehajta. Kdaj bi bil tale tu že kratkomalo na cesti ustreljen, vendar s svojimi izpovedmi nam bo še v marsičem koristen.
ERMAN: Kako brezdušen račun.
KOGOJ: Ti nas boš čustvovati učil? Kaj pa Nemci, ki pulijo naše ljudi kot odvečen in nadležen osat? Joku in brezupu stotisočev se krohoče gestapo. Kaj smo vam? Napota velikorajhovskim planom.
ERMAN: Nam?
KOGOJ: Za Nemca ste se izjasnili, vpisani ste v Hajmatbund. Že dolgo pred vojno ste bili gestapovec.
DRAGO: Se drzneš tajiti?
ERMAN: Kaj bi skrival.
DRAGO: Cvilil boš še, da se ti pobeli slednji las. Sam sebi se boš smilil, poslednjega črva boš zavidal.
(Fedja vstopi, za njim Mihael).
FEDJA: Mihael, to tukaj naj bo potemtakem past?
DRAGO: Nihče te ni želel na kvartir.
FEDJA: Zakaj potemtakem?
DRAGO: Ker je tvoj prijatelj en preklet buržuj. Jaz z belčkom, pa če bi mi bil rodni brat, opravim mimogredoč.
FEDJA: Koliko trdnih in čudnih besed.
DRAGO: Glej pest, če ne kdo drug, sam ti posvetim na oni svet.
FEDJA: Zakaj?
KOGOJ: Rajši se skesaj in pripoznaj.
FEDJA: Kaj naj pripoznam?
DRAGO: Hudič razsodi in se razpoznaj! Pobija vsak. Drug v drugem vidi mrčes. Kam bi na Španskem, če bi vsakomur posebej iztepali vest? Belček si, hodi vragu v rit!
KOGOJ: Napak, tovariš. Hitrica ni nikoli prida reč. Če v trgovini strežeš, ne moreš biti na uslugo vsem na mah. Paziti moraš, kdo je vstopil prvi, kdo za njim. Sicer se razvname prepir. Če sicer nič, potrpljenja sem si kot komi pridobil. Pri vsaki reči mora biti red. In to pri malih stvareh. Kaj šele tu. Za življenje gre. Če natanko premisliš, razsodiš in pretehtaš, ti storjenega ne bo nikoli žal.
MIHAEL: Rešen si, Fedja! Nikakšne pregnanosti, marveč umirjen razsodek. Vidiš, kakšne ljudi postavlja na odločujoča mesta osvobodilni pokret!
FEDJA: Ne vem, kaj naj med vami počnem?
KOGOJ: Gorje si ga tistemu, ki se je že vnaprej odločil zgolj tajiti in lagati. Sicer pa dovolj besed. Mihael, ti si nam še odgovora dolžan. Kako si drzneš ukrepati na svojo pest?
Tale tu je videti pravi farški potuhnjenec. Lep par. Belček in gestapovec. Kar potrpita in zberita se. Vrnemo se vsak čas. Vi, Erman, zdi se mi, da je vaš kes od srca in zares. Popazite na belčka, če bi skušal pobegniti.
ERMAN: Na povelje, gospod.
KOGOJ:
(Mihaelu)
Gremo!
(Mihael odhaja).
Se mu vidi, da je bil vojak.
(Odide).
DRAGO: Mene ne preslepiš.
(Odide).
ERMAN:
(Posluša za hip).
Odšli so. Kam strmite? Saj ste sin gostilničarke? Vašo mater poznam. Fina dama. Že v Mariboru sem obiskoval vaš lokal. Da se bova ujela skupaj v past? Ne molčite! Na istem sva.
FEDJA: Na istem?
ERMAN: Kaj se kremžite? Kajpa, popoldne mi je vaša gospa mama očitala, da sem optant.
FEDJA: Se vam zdi prav?
ERMAN: Kaj? Da sem optiral? Ne čutite, da tako imenovanih Slovencev ni več? Kdo pod soncem se še more orkanu ustavljati? Če bi vi le slutili, kaj pomeni Rajh.
FEDJA: Ne razumem.
ERMAN: Seve, zdaj naju imajo fanatiki v pesteh. Smešno, zares. Zločinci! V njihovih očeh si manj ko črv. Zmrcvarijo te mimogredoč. Da sem jim šel na led! Govorite vendar!
FEDJA: Jaz?
ERMAN: Kaj ste zakrivili?
FEDJA: Zakrivil?
ERMAN: Fant, si nor?
FEDJA: Kriv?
ERMAN: Če vedo o meni le delček mojih zgodb, me ne reši noben bog. Pošteno sem svinjal. Kdaj pred vojno sem že jugoslovansko uniformo vrgel v kot in se udinjal Nemcem. Si slišal kdaj o Frau Doktor? Čudovita ženska! Legendami špijon. Zbledlo se ji je, lani, prav na današnjo noč. Proti jutru je z avtom zavozila v prepad. Zadnji hip sem izskočil. Še zdaj mi zveni v ušesih njen presunljivi smeh. Takšna noč. Vsi aduti v naših rokah in vendar jo je jenjal mikati svet. Vidiš, to in tak je naš poklic.
FEDJA: Kakšen poklic?
ERMAN: Še ne razumeš? Kakor hitro se od tod izkopljeva, te popeljem k našim. Denarja boš obiloval na preostanek. Samo, človek ne sme biti premehak.
FEDJA: Vedno manj razumem.
ERMAN: Agent boš.
FEDJA: Jaz?
ERMAN: Gestapo. Kaj se krčiš? Če si pameten, boš zagrabil oberoč. Boga boš na kolenih zahvalil, da si se name nameril.
FEDJA: Na vas?
ERMAN: Me hočeš šiloma razkačiti? Najraje bi te opljuval in obrcal. Govori! Lopov sem pred teboj? Kaj se mi lepotičiš? Niti besede ti ne verjamem. Vsak tvoj pogled je neznosna laž! Kakšna ogabna krinka, tvoja drža, nasmeh, ves obraz! Mar se hočeš izogniti hudičem na moj rovaš? Nikar ne misli, da se jim izmuzneš, če me osvinjaš. Pošteno jih potegni za nos, pa ti zašije kak up. Kar meniš, da o tebi vedo, priznaj – ne več.
FEDJA: Ničesar nimam tajiti.
ERMAN: Kot hočeš. Dobro sem ti želel. Da si tak potuhnjenec!
FEDJA: Jaz?
ERMAN: Kdo drug? Tvojo sorto poznam. Nisi prvi podobnih, na katerega sem se nameril. Le kaj tuhtaš in predeš? Me hočeš prelisičiti? Naročili so mi, naj nate pazim. Bedaki! Navaden trik. Ko da bi ne vedel, da sva zastražena, da iz teh prostorov neopaženo ne smukne niti miš. Le igrajte se, le igrajte. Več sem kakor kdorkoli izmed vas. Vaše pogruntavščine – zame špas. Ti, belček, se pa nič dosti ne narejaj, mene ne pretentaš.
FEDJA: Za grlo me stiska čuden strah.
ERMAN: Saj te lahko. Na ta način se morilcem ne izmakneš.
FEDJA: Način?
ERMAN: Na vrat na nos siliš v prepad.
FEDJA: Kaj bi o poteh ugibal, smoter je znan.
ERMAN: Kakšen?
FEDJA: Tisti, ki je na koncu vseh naših cest. Hodi ob robu, po sredi ali počez, potikaj se po stezah, korači po cesarskih cestah ali navadnih poteh; računaj navzgor, navzdol, seštevaj, deli ali odštevaj; izmisli si, razlušči najbolj zahomotan račun, kdo se ti zareži nasproti naposled? Grob, neizbežni, nujni grob.
ERMAN: Noriš? Potemtakem si se namenil tepčka hliniti in predstavljati?
FEDJA: Na drugo ne mislim kot to, kako bi čim čistejših računov prestopil prag v nepovrat.
ERMAN: Boš jenjal, hudičev krokar! Domeniva se, kaj boš del ti – kaj jaz.
FEDJA: V pesti mi poje skrita kresnica. Pritajena luč. Skrivnost vesoljstva v rokah. Koga pod soncem naj bi se bal? Saj nisem sam! Ko da ni zidov, krog mene poje, blesti, žari, šepeče, sika milijarde zemeljskih čudes. Sam sem eno izmed njih. Hodim, govorim in mislim. Mislim, sem.
ERMAN: Stisni kresnico v pesti, pa imaš drek. To je tvojih mirijade čudes. Kakor hitro se jim zazdi, pa si nič. Bodisi da naju oni zmlinčijo v gnoj, bodisi da jim midva zavijeva vrat.
FEDJA: Ne, ne, slabo jih poznate. Življenje so pripravljeni tvegati slednji hip. Zanos, ki je v njih!
ERMAN: Če bi si lastnoročno kruh služil, bi drugačne pesmice vedel. Nisem tak grdež, kot si misliš. Pod kožo sem krvav kot vsak. Skorajda leto dni poročen. Pričakujem, kdaj mi zaveka otrok. Kako si ga želim! Kako bi me razumel, ko se ti še mleko ni posušilo pod nosom. Koliko naših ljudi sem že rešil. Meniš, da bi jim mogel pomagati sicer? Kaj molčiš in strmiš? Samo za to, ker sem gestapovec! Žrtvoval sem se. Z lepimi besedami okrog sebe šariti, poceni reč. Dejaven mora biti mož. Pa ti, ne boš nobene zinil?
FEDJA: Poslušam.
ERMAN: Kajpa, še oporekal bi. Takle otročaj. Nikari ne misli, da je življenje takole nekak izprehod. Burja je, hudičev boj za obstanek. Ko se boš v njem obnesel in utrdil, bom s tabo besedoval, ne poprej, nič poprej.
FEDJA: Ničesar nisem pripomnil.
ERMAN: Saj to je tisto, ko pa mi odgovarjaš brez besed. Ne boj se, do poslednje, še tako rahle, jih slišim. Pa reci, da me ne motriš z viška?
FEDJA: Joj, ko pa vse to ni nič res!
ERMAN: Se ti zdi, da sem brezbramben, pa nisem. V ogenj imam potaknjenih kajsi zanimivih želez. Na priliko: tale moj svak. Od kdaj že ve fant, da sem gestapovec. Zakaj me ni poprej na muho vzel? Človek bi sklepal marsikaj. Norec, če se iz tega precepa ne izvlečem.
FEDJA: Kaj niste opazili smrtne odločnosti teh mož?
ERMAN: V življenju premikaš pojme po mili volji, si natikaš in zametuješ krinke po potrebi. Še zmerom sem našel kak izhod. Seve, človek mora svobodno, brez predsodkov presojati svet.
FEDJA: Roži je sojeno, da se pne kvišku, kači, da preživlja svoje dni po trebuhu se plazeč. Eni kot drugi je določen njen dan.
ERMAN: Mistika, fant. Kje si se je nalezel? Nevarna bolezen. Moč ti pije, slabi odpornost.
FEDJA: Mar ni moč v tem, če se človek ne izogiblje gledati v prepade brez dna?
ERMAN: Vidiš, vidiš, ni prepadov! Človekova volja je in njegov um! Brihten moraš biti, nadmodriti v čas nasprotnika, pa boš življenju kos. Poslednji prav mora biti zmerom tvoj. Če bi ti vedel, skozi kolikero ujm in groz sem se v teku zadnjih let pretolkel. Kot vidiš, sem še živ, zdrav, še diham! Še bom sonca vesel. Bari čakajo name, šampanjec! Fant, ti še veš ne, kaj se pravi živeti! Biti gestapovec, ko da si si vrata v življenje na široko odprl! Vse ti je dovoljeno, živiš ko sam ljubi bog! Kariera, kakršne še ni videl svet!
FEDJA: Kariera?
ERMAN: Kajpa, so prilike, ko moraš biti hudičevo trd. Čustvom popuščati, bognedaj. Na samem se lahko do sitega razjočeš. Navzven se moraš zdeti granit. Firer nam je začrtal smoter za tisoč let vnaprej. Mi smo pionirji tausentjeriger Rajh. Kakšen ponos, kakšna čast in zavest! S temi sanjami okriljen korakaš brez oklevanja preko trupel. Kaj svojat pod teboj! Ti veš za vse več! Pred tabo se skrivnostno leskeče sredi morja krvi zlat hakenkrojc, zlat hakenkrojc …! Kaj se krčiš in pačiš? Za prazen nič da mi druguješ? Si ti pokritež! Bog si ga vedi, kje vsepovsod imaš svoje prste vmes. Pri Talijanih imaš odprt račun; njihov agent, priznaj! Dnevno sem zahajal v vaš lokal. Jaz odprto igram. Potuhnjenec nisem bil svoj živ dan. Kajpa, samo Lahom je pogodu takle zmaze. Nemec bi te niti ne povohal. Rajh potrebuje ljudi drugačnih manir. Le glej me, kako ponosno zrem usodi v obraz. Le posnemaj me, če si upaš. Če bi bil moje sorte, bi bil račun lahak. Menda me ne kaniš izvitorepiti?
FEDJA: Kakšen tuj glas. Gospod, pomisliva na konec.
ERMAN: Prekleti izzivač!
FEDJA: Pa če nama naključje zagradi slednji izhod?
ERMAN: Moj načrt je skovan. Ne jaz, kdo drug si bo ob njem butico razbil. Dovolj burk. Navsezadnje, meni tudi prav. Za prazen nič ne podirajo ljudi po cestah. Si pri belih? Izgleda, da njihovi organizaciji ni zlepa kdo kos. Potegni jih za nos. Res meniš, da bi se z mano odkupil?
FEDJA: Človeka naj bi pomagal streti? Kaj ima človek pravico človeku soditi?
ERMAN: Še nisi nikoli o jusu slišal? V čedne štrene si se zahomotal. Kdo te bo iz te godlje potegnil? Upihnejo te, da še vedel ne boš, kdaj. Srečen bodi, da te ni eden atentatorjev na cesti brez opozoril in razgovorov poslal na ono stran.
FEDJA: Vi terjate, da se opravičujem, perem, da lažem, samega sebe obdolžujem! Če res ni od tod izhoda; vem, kako in kam. Saj vendar duh oživlja slednjo bil. Narekuje ptičji spev. Ravna vonj in cvet dreves. Omogoča rast katedral. Užiga krog in krog na mirijade zvezd. Sončno luč razplamteva in krhki podlesek prikliče spomladi iz tal. Kako bi ga tajil? Zlomljen naj se skozi ta čudež vesoljstva pretikam?
ERMAN: Lepa reč. Kaj bi dejal na priliko, če si tvoje ime izposodim?
FEDJA: Moje ime?
ERMAN: Da bi se šemil ž njim? Tule ima preslab zven. Imam s svojim preglavic, da ne vem, kam bi ž njim. Takole sem si dejal: Kaj, če te še globlje v morost potisnem? Življenja ti ni prida mar. S svojo modrostjo se boš pri tehle tu pokopal. Z mano je druga reč. Žena, otrok …
FEDJA: Žena? Otrok?
ERMAN: Če resno meniš, če ne klepečeš tja v en dan. Premisli, prijatelj.
FEDJA: Kaj naj razmislim? Kdaj bom dognal in uganil poslednjo skrivnost? Oditi od tod neizpolnjen in neizživet.
ERMAN: Sem vedel, da te je sam gobec. Sploh pa ti ne verjamem niti črke več. Že vem, koliko je udaril zvon.
FEDJA: Ubijati je protinaravno.
ERMAN: Kaj ne poveš!
FEDJA: Slehernik nosi svojo sodbo s seboj. Sproti si jo piše. Kdor kaznuje, krši le red, ki je od vekomaj. Z novo krivico krivin ne izgladiš. Le nov križ boš v svet zabil, k ranam, ki zevajo, novo prizadejal. Kakšen smoter gorje kopičiti v nedogled?
ERMAN: Če ti nisi nor, potem sem jaz bedak.
FEDJA: Očitki, ki jih poslušam na slednji korak.
ERMAN: Zdaj se izmotavaš?
FEDJA: Svet je neizrekljivo lep, a jaz tako neznansko mlad! Če se umreti ogibljem, je to greh? In vendar – kaj mi pomaga umik? Nisem še slišal, da bi kdo svoj čas presuknil. Za mojim hrbtom se želite skriti, gospod? Slab zaslon. Trhla opora. Pravite, žena in otrok? Ta hip je na vas rešitev vseh ugank. Opraviti ono glavno ne more nihče, razen vsak sam. Ni ga, ki bi te v tem zamenjal.
ERMAN: Skratka – če te oblatim, če te volkovom vržem v plen, se ne boš vame zakadil?
FEDJA: Molčal bom.
ERMAN: Zdaj vidim, da si pravi tepec.
FEDJA: Samo glejte, da ne prevarite samega sebe, gospod. Bedaštva so različnih vrst. Denimo, da sem negiben trup in da ste me vi pomagali omrtviti. Dvignjene glave in visoko vzravnani stopate po cesti; prosti. Ta noč je za vami kakor neresničen privid. Ker ste me sunili v prepad, ste si zdaljšali življenje za kopo let. Ste s tem odvrnili neizogibno smrt? Pred koncem, le kratek oddih. Kakšen odmor, ko vas pa na dnu srca žge in pekli storjeni greh? Milih sap ne čutite več. Sonce je na vso moč, v vašem srcu je leden mraz.
ERMAN: Ne boj se zame, fant. Glavno, da ostanem živ. Ni vrag, da bom že jutri pohajkoval okrog.
FEDJA: Pohajkovali boste.
ERMAN: Smejal se bom tem preprostežem v pest. Uganil sem jih, pa bi jih ne speljal na krivo sled. Takšne jim nadrobim! Le ta moj prekleti svak! Kako bi njega nasukal. Kdor ženski nasede, je preklet. Če bi ne bilo svaštva ž njim, lahka reč. Mimogrede bi ga pretental. Žolč ga grabi. Menda mu smrdim? Ko da bi on meni dišal? Sicer pa, psom kost, imenitno kost.
FEDJA: Čudno, skal ste si naprtili, kot jih zlepa ne zmore živ krst.
ERMAN: Skal, praviš? Takšnih, kot ti meniš, sem si oprtal, da bi ž njimi nakupčkal cel hrib. Teh kamnov me res ni strah. Človek mora biti od hudiča trd. Svet se ti ne sme zdeti za piko več, kot ti razodeva zdrav pogled. Le zakaj ti pridigam? Še skaziti te utegnem. Seve, če bi pa mozgal na odveč, bi mi spodrsnilo že ne enpot. Si profesorja Omahna poznal?
FEDJA: Slišal sem o njem.
ERMAN: Leto osorej, prav na današnjo noč je storil samomor.
FEDJA: Na noč, ko je bil razsul.
ERMAN: In veš zakaj? Pritrditi mi ni hotel. Branil se je priznati, da imam prav.
FEDJA: Ne razumem.
ERMAN: Času ni bil kos. Izmikal se je videti in vrednotiti življenje, kot je. Mojo pot je obsodil in me preklel. Toliko sem upal vanj. Moral sem zlomiti njegov ponos, sicer bi bil sam pokopan. Da sem ga zlomil? Vidiš, nisem! Če bi mi on pritrdil, bi bil jaz danes vse bolj na trdnem. Zagotovo bi vedel, da je moj prav. Koncentracijsko taborišče sem mu obljubil, pa še ni klonil. Rajši si je zadal samovoljno smrt. Kakšna strašna tišina vsenaokrog. Kaj se oglaša on? Konec koncev, on je kdaj že strohnel, jaz pa mirno razpravljam o njem. Če bi mogel človek to pošastno tišino prekiniti, razbiti, zdrobiti! Navsezadnje je bil napak postavljen in seštet njegov, ne pa moj račun.
FEDJA: In zdaj, ko je račun tako rekoč zaključen …
ERMAN: Ja z nisem nobene pike postavil. Pred mano je še dolga pot in ves lepi svet. Nikakršnih prispodob z menoj! O, svoj čas sem šiloma iskal za svoja dejanja pritrdil, danes ne potrebujem več opojil. Partizani? Ha, ha? Nihče od njih ne misli kot na požrtijo in krok. Kje bo kdo kako babo položil. Vojska mu je porok nezaslišanih svoboščin. Če bi ne bilo, kot pravim, bi bil prazen gozd.
FEDJA: Kako krivo gledate in kako reven in brez pomena je v vaših očeh svet. Ljudje živimo, dihamo, se gibljemo, upamo, se opotekamo in umiramo, se vedno novih življenj osveščamo iz srži čisto drugih resnic.
ERMAN: Kakšnih resnic?
FEDJA: Ko bi vedel odgovoriti …
ERMAN: Ti jih pa jaz povem, tale hip sem se spomnil nanj. Mesec, še več, mi blodi pred očmi njegov pogled. Nekov Hans, nemški soldat. Pomisli, ko smo v Marburgu gonili v vagone vindišersko drhal, je stal poleg kot stražar.
FEDJA: Nežen blondin, modrih oči, krhkega obraza, dvajsetih let. Ta izraz! Gospod, Gospod, v smrtni uri najlepša luč.
ERMAN: Ti si bil poleg?
FEDJA: Eden izmed tisoč izgnanih. Spotoma sem pobegnil.
ERMAN: Ne prekinjaj me! Se pomniš, kako smo vas suvali in pljuvali po vas? Vsak udar je spremljal neudržan krohot.
FEDJA: Spominjam se.
ERMAN: Spominjaš se? Na tistega gestapovca, ki je izruval materi iz naročja otroka ter ga butal v vagon odhajajočega vlaka? Za šalo pač. V takšnih rečeh se mora skazati vojak, posebej še, če si gestapovec.
Kaj molčiš? Si se prihulil? Z besedo na dan! Kdo je bil dotičnik? Nekdo pač. Morebiti sem bil prav jaz? Ženska se je zakadila vanj, a on, malo da je ni posilil.
FEDJA: Zakaj? Zakaj?
ERMAN: Vidiš, Hans pa je stal poleg. Si opazil njegov pogled? Ne rekel bi očitajoč, le strašna, nepojmljiva bolest. A iznenada, pomisli si fanta, v čelo se je ustrelil. Nihče se ni več krohotal. Tisti nekdo ženske ni več skušal posiliti. Ta pogled in strel zatem. In Hans ni bil kak ušiv vindišer Hund. Ajndojčer, iz Hanovra doma, vzoren soldat. Zlata medalja za hrabrost. Berna se je pisal. Pa poklicni mehanik sicer, navaden mehanik.
FEDJA: Hans Berna – potemtakem …
ERMAN: Toliko da niso obdolžili rečenega gestapovca, da je odgovoren za Hansovo smrt. Nerodna reč. Posebej še, ko se skaže, da je dotični gestapovec navadna vindišerska rit. Pa se je izmaknil fant. Gestapo je mogočen zid. Kar buta naj vanj takle gefrajter. Menda so jih dali radi rečene štorije nekaj postreliti. Radi Vindišerja? Kaj še! Če si gestapo, si gestapo. Ampak da se je Hans končal! Mi veš razjasniti?
FEDJA: Vsi izgnanci smo bili presunjeni. Malo pred tem se je nekaterih polaščal brezmejni obup. A iznenada je iz vrst rabljev vstal človek. Kaj vsa nasilstva, klofute, pljunki; pred ponižanimi in trpečimi je v brezprimeren protest obležal nemški vojak.
ERMAN: Ti pa jaz povem: fantu se je zmešalo in amen. Tako akt, ki ga je o njegovem samomoru podpisal štab. Da bi se štab motil? Ti boš nam pamet solil! Tepec! V norišnico z njim! Zastrupiti bi ga morali, sežgati! Najhujši lager je zaslužil! Je tak zmešanec vreden, da bi bil nemški soldat? Moralo je izpodkopaval s svojo zmedenostjo, malo da ni vojske na gestapo naščuval. In ta da ni bil nor? Komunist? Kaj še! – Če bi bil, bi skrivoma, podtalno rovaril. Ne poznam stranke, ki bi narekovala svojim pristašem samomor. Skratka, fant je bil nor. Pritrdi, kaj se krčiš, kaj me oprezuješ? Če je bil on priseben, potem bom ob pamet jaz! Tu ni izhoda! Bodisi on, bodisi jaz! Resnica o svetu ni dvojna, ni jih več! Ena je – za vse nas isti res. Kam strmiš, kaj tuhtaš? Se ti gnusim? Pri takšni šlevi si iščem pritrdil! Kdor bo živ prestopil tu prag, ima prav. Kdor se bo pa stegnil poprej, tisti ne ve za res. Si slišal? Kar skaže naj se tvoj povestni bog. Ne, ne bo mi sile zblazneti! Kaj bo s teboj? Kar sklicuj se nanj! Nikomur ne pomaga, slišiš, nikomur! Jaz sem ga razkrinkal!
FEDJA: Razkrinkali ste ga?
ERMAN:
(Slišati je pasje zavijanje).
Kdo se je oglasil vmes? Meni lajaš? Prekleti pes.
FEDJA: Vij, vij … Cingelj mi je zazvonil, jaz pa sem strašno sam. Prijatelj pes, ne poznava se in vendar sočutiš, opozarjaš in svariš.
(Se zgrudi na kolena).
ERMAN: Prekleti pes. Prekleti pes.
DRUGO STOPNJEVANJE
(Erman, Fedja, Kogoj, Drago).
ERMAN: Gospodje, o vsem ste poučeni, kar sem počel. Ničesar ne menim tajiti. Malo prej sem se krivo obnašal. Razumite moj položaj.
DRAGO: No, če bi bilo po mojem, se ti ne bi tule razprezal.
ERMAN: Če sem se Nemcem udinjal, je temu vzrok krivi in nesmiselni družbeni red.
DRAGO: Nas je ta red v ječe, v hribe pognal, tebe pa na gestapovsko pot.
ERMAN: Prijatelji, ni vsak rojen junak. Za pot, ki si jo ti predjal, je treba poguma, brezpogojne vere v proletarsko moč in stvar. Morda tudi malo sreče, da pravi čas spoznaš in se oveš, kam in kako cilja svet.
DRAGO: Jih še ne boš jenjal razdirati?
ERMAN: To pa vem, če bi se rodil v časih, ki jih kuje vaša pest, bi nikoli ne zablodil.
KOGOJ: Kot gestapovec si to prav lepo povedal.
ERMAN: Za dan, ki ga pripravljate, vem. Lepšega še ni učakal svet. Kolikokrat sem skrivši razmišljeval o njem. Ne le narod okupatorjev osvoboditi, rešiti ga menite vseh ujm in krivic. Zastarelih družbenih oblik. Malemu človeku, kot sem, v bodočnosti ne bo treba več zagaziti na krivo pot. Za vse delavoljne bo dela na pretek. Bogataških trotov in izžemalcev ne bo več. Človek človeku ne bo več volk, marveč najprisrčnejši brat. Srečen, zares srečen, kdor bo učakal dan, ki ga ne pomni svet!
KOGOJ: Kaže, da si vse to pošteno in zares spreumel, in dognal. Čemu se nam potemtakem nisi priključil?
ERMAN: Kako bi se upal in drznil stopiti pred oči ljudem čistih rok. Le od daleč sem vas občudovali se natihoma navduševal, skrivoma osvobodilnemu gibanju pomagal, kjer in kolikor sem pač mogel.
KOGOJ: Kaj ti tvojih molitvic ne narekuje smrtni strah? Izkazati bi se moral v dejanjih. Marsikaj resničnega je na izrečenem. Vendar, prepozen kes. Kjer in kod si hodil do okupacijskih dni, te skušam razumeti. Dasiravno bi nas eden takih potov ne bil sposoben. Vedi, da nismo žejni krvi. Le zakaj se nisi oglasil, ko si prvič zaslišal ponosno ime partizan?
ERMAN: Ko bi se drznil, med prvimi bi bil!
KOGOJ: V tem slučaju bi vse tvoje zablode pozabili na mah. Da bi pogubljali? Ni nam na tem. Pa ti, fant? Nekam prihuljen se mi zdiš. Čemu nisi univerzi hrbta pokazal? Študiraš med tem, ko se je šel zaveden študent borit. Kaj ti mar smrtni krik deset in deset tisočev? Za vas je važno, da ne gubite let? Mudi se ti k polnim jaslim. Briga te, če pocrka ves narod. Vaš trebuh, vaš uspeh; to je vaša vest. Ordinacijo odpreti in jurje šteti: To tvoja zavest.
FEDJA: Na nič podobnega nisem mislil.
KOGOJ: Kajpa, čez leto bo zbrisana raz naše zemlje po okupatorjih zadnja sled. Veš, kdo jih bo od tod pognal? Kdo jim bo oholi tilnik upognil in jih v prah steptal? Partizanska pest! Dan bo vzniknil tistihmal, tako čist, da ga ne sme kužiti niti enega izdajalca strupeni dih.
ERMAN: Če bi vas slišal pravi čas.
FEDJA: Moja pot?
KOGOJ: Svojo pot si nam že izkazal. Bi nam rad izdajstvo pridigal? Se drzneš nam v obraz?
FEDJA: Izdajalec? Te psovke ne slišim prvič. Vame jo je butil že marsikateri belogardist.
KOGOJ: Belček da bi tebi grozil? Saj si njihov! Nisi mar fantov proti nam podpihoval? Jim branil v gozd? Da jim kanimo vero v Jezusa kratiti? Pristuditi si se naprezal narodnoosvobodilno gibanje! Nagnusni okupatorje v hlapec! Priznaš potemtakem?
FEDJA: Kaj?
KOGOJ: Da si tovariše izdajal in talce označeval. Brate pehal v internacijo in arest. Nam ne boš niti pike utajil.
FEDJA: Jaz da sem takšne počenjal? Kaj pa je človek? Veter potegne, pa te raznese in raztrosi vse naokrog kot šop regratovih semen. Če si gnila semena izzorel, usahneš za vselej. Če si pa zdravo čustvoval, boš v vsevek poganjal. Tvoja pomlad, kakor reke utrip. Komaj se v soncu zaiskriš, že utoneš v valu, ki te je prehitel. Pa bi sam nad seboj žaloval? Mihael, je kje pod soncem kak hujši greh, kot če ukrepaš proti blagoglasju svetov?
MIHAEL: Poslušam in se ne razpoznam. Fedja je pošten in dober fant. Če je taval, ni njegov greh. Pripeljal sem ga, da se o njegovi nedolžnosti prepričaš, da ga s svojo zgovornostjo pripelješ na pravo pot.
KOGOJ: Da ne ve za našo pot? Nič skrivnostnega ne počnemo, fant! Preorali bomo ves svet. Jenjati mora izkoriščanje človeka po človeku. Nova zora vstaja, nov dan se nam obeta. Siromakov, ponižanih in razžaljenih ne bo več. Tehniko bomo dvignili do takšnih višin, da bo imel sleherni, kar bo poželel. Čimpoprej vsa okna in vrata soncu človeškega napredka na široko odpreti: to slednjega poštenjaka osnovna dolžnost. Kdor nas danes ne pozna, nam bo na dan naše zmage tuj. Naj si ne domišlja, da bo naša svoboda tudi zanj. Vsi, brez izjeme, se moramo dela poprijeti!
ERMAN: Lepše, razumljiveje o človeškem napredku govoriti, še svoj živ dan nisem slišal.
FEDJA: Kakšno delo?
KOGOJ: Če si se od srca in zares pokesal, domovina potrebuje slednjega svojih sinov.
FEDJA: Česa naj se pokesam?
ERMAN: O, če bi se po vsem prošlem v delo vključiti še smel, še mogel!
KOGOJ: Soditi, kaznovati, prehuda bremena za nas. Olajšaj nam našo borbo, pridruži se nam! Nismo žejni krvi, kot se usti naš nasprotnik. Belogardist nam podtika svoj lastni kajnovski žig.
FEDJA: Delati?
KOGOJ: Vse mesto je polno parol. Z vseh zidov pozivlje ljudi na odpor! Koliko mladih fantov sprejema nase žrtev! Če ene odženo v arest, se zdramijo legije novih v še bolj ognjevit protest!
MIHAEL: Poznam te. Kaj oklevaš?
FEDJA: Za mojo misel da veš?
ERMAN: Okupatorjem je delo podtalnih sil smrtni trn. Četudi se gledajo laška milicija in nemški gestapo kot mačka in pes, jih delo slovenskega podtalja tira noč za nočjo na skupni posvet. Za večino njihovih namemb vem. Marsikateri nameravan udar sem že preprečil.
MIHAEL: Slišiš? Le kako moreš stati ob strani in dremati križemrok?
FEDJA: Da dremljem?
MIHAEL: Bolj zares od srca živiš in čustvuješ kot večina ljudi, ki jih poznam.
FEDJA: In vendar je okrog mene sama zmeda in noč.
ERMAN: Kot sonce jasen mi je vaš res!
MIHAEL: Prijatelj, Fedja, fant! Ko nas točneje spoznaš.
FEDJA: Misel? Občutljivost? Moj sluh in posluh? Morda imate vi prav in sem jaz bolan?
DRAGO: Takšnega potuhnjenca pa še ne. Premehko, preveč v rokavicah ga prijemljete. Z enim udarom ga imam po tleh.
FEDJA: Joj, kako je življenje navidez zamotan dan? Žabe in čričke poslušam v jasnih luninih nočeh neizrekljivo rad. Vsaka človeška beseda o resnici in pravici, izkričana pod božji svod, je sredi gozda, trav in ptičjih glasov, sredi čudovite harmonije nam nedoumljivih lepot; kot pest v obraz!
KOGOJ: Pred nami se drzneš narodnoosvobodilno gibanje sramotiti?
ERMAN: Če bi smel pripomniti, še meni se gnusi falot! Vsa vrata ste mu odprli na stežaj, a on!
MIHAEL: Strezni se, fant!
FEDJA: Menda sem sredi treznih zares pijan? Med pametnimi sem, kot vse kaže, nor. Za vrat nas grabi in davi Italije onemogli bes. Joj, koliko se je izvrtinčilo iz njihove zemlje prečudno pisanih grehot! Petrov hram vidim, v morje zakopan. Iz vodnih globočin potrkava papeških maš zvon. Slednje sovraštvo mi sproti zbledi, ko se sprehajam po razvalinah Rajhskanclaj. Kje je mogočnih narodov togi korak? Eviva Duče in Hajl Hitler – davno davni zvok v etru brezčasja mumificiran. Gora za goro okostij, kamor se ozrem. In vendar, ritem morij ni prekinjen. O, poj svojo pesem, krhki moj ptič! Kdo bi doumel hropež vulkanov, ki vzgibavajo naš planet? In vendar so, ko da ravnajo slednji naš korak. Če si še tako mašimo ušesa, iščemo zdaj tu zdaj tam izhod, treba je le tenko vase prisluhniti. Prijatelj, po tem se ravnaj. Kar človek zamišlja in ukrepa mimo teh vekovitih valovanj: zmota zmot! Vse naše postave, ki so zgrajene mimo in preko materinskih pravil, sinovske ljubezni, prijateljskih čustev, so dane le za bežen hip. Ne pomirjajo nas, ne ravnaj o s celoto v – sosklad. V grozo nas pehajo, iz prepada v prepad.
KOGOJ: Si ga slišal, Mihael, na kaj vse je namignil? Jezik mu je hudičevo namazan. Na tvoje prijateljstvo se sklicuje, da bi se roki pravice izmuznil. Kaj pa tista belogardistka, ki jo je vrtinčil tercijalski bes, po zasluženi kazni; njen zagovornik! Nje lastna hči je našim k izdajalki pokazala pot in jo pomagala likvidirati. Hčerin lik je nadvse čist, danes ta dan je borcem v hribih spodbuda in vzor.
FEDJA: Kakšen strahoten vzor!
ERMAN: Heroizem brez primere!
KOGOJ: Si ga slišal, Mihael? Se ti zdi še nedolžen? Leto in dan spodkopava moralo fantom! Za nemogočimi izmisleki se lovi. Kdor slabi odpor borcev, je hočeš nočeš sluga okupatorjev. Z mnogočim skušaš svoje zločine prikriti. Kar govori. Kolikor več nam poveš, vse bolj si zanko okrog vratu zadrguješ. Ni nikakršnih večnih moral in resnic. Ekonomske prilike ustvarjajo vero in etos. Sicer pa so bile od pamtiveka vse te izmišljotine bič v rokah gospodujočih. Vladajoči razred je z njimi delavstvo in kmete pital in krotil. Mi ne potrebujemo norcev in zamaknjencev! Vsak razširjevalec takšnih lažiresnic je svobodi hudičevo nevaren. Šе sam ne veš, kdaj in zakaj. Nam gre za človeka, ki se bo znebil teh in podobnih verig! Za človeka, ki bo vedel za življenje, kot je, in za vsak dan. Za takšnega, ki ne bo farjem nasedal in brezumno hlepel po onstranskih nebesih. Raj je tu, za vsakogar nas. Kdor ga bližnjemu krati in onemogoča, je ljudstvu sovražnik. Oče, mati, sestra, brat, žena in mož, prijatelj – prazen zvok! Kdor je za svobodo in blagor ljudi, nam je brat. Če je pa moj lastni oče proti svobodi, je moj najtrši sovrag.
FEDJA: Ko vas takole gledam in poslušam, se pred mano bolj in bolj širi grob. Vsi vi se mi kažete kot pravljični privid. Vaše besede nož na nož. Drugačen, kot z njim mati režejo kruh. Meči so to, vsi okrašeni, kot jih vihti po odru teatrski junak. Besede so to, kot jih ne govori sicer človek. Vsi vi, kakor da ste izrezani iz knjige bajk. Morda ste pa vi zares in jaz samo privid.
KOGOJ: Ves naš boj se mu zdi nekak teater. Se ti zdi udobneje za zapečkom sedeti in misli presti? Naj le druge stresa bes, preveč sem čist? Le da si jaz ne zamažem rok?
FEDJA: Orač na polju je tisoč bitij zmlel. Jaz – da bi revolucijo klel? S plugovo ostrino je ubogo mišjo mater razsekal.
KOGOJ: Človek, ki se zdiš vzvišen nad strastmi ostalih. Ne pritakne se te nič. Modruješ in ugiblješ, krog tebe se ruši, gori, hrope in se muči ves svet! Menda si sprevidel, da si na drevesu suh list? Poganjek, ki se je v prvem vzbrstju skazil? Če hoče drevo dihati, treba s takšnimi nevšečnostmi v peč!
DRAGO: Smo te zmehčali, belček? Ni je tako trde betice, da bi bila svincu kos.
KOGOJ: Mi je pa že tale tu bolj všeč. Gestapovec sicer, toda odkritosrčno se je pokesal.
ERMAN: Vem, zaslužil sem smrt. Preden končam, bi popravil rad še nekaj krivic. Preveč me tesni, da bi k sreči, ki se obeta, ne prispeval niti za las.
KOGOJ: Možata beseda.
ERMAN: Stvari vem, da vam ob njih zastane dih. Tale tu, ki tako po farško tiholazi, je pravi tič.
KOGOJ: Si slišal, Mihael?
ERMAN: Belo gardo je vsevprek organiziral.
KOGOJ: Kar vemo, ste nam potrdili, gospod.
MIHAEL: Dokaz! Kje je dokaz? Ne molči, Fedja!
ERMAN: Na mlade fante ima vpliv kot nihče drug. Nemci mu zaupajo. Z mano je imel opravka ne enkrat.
MIHAEL: Fedja!
ERMAN: O svojih uspehih mi je redno poročal. Nagrade, in to kolikšne denarje je prejemal iz tehle rok.
KOGOJ: Je tu še kak dvom?
MIHAEL: Gestapovski izkaz ni in ne more biti dokaz!
KOGOJ: Da je iz naših tal zrasel tak izprijenec!
MIHAEL: Fedja, ne boš zanikal? Molčiš!
KOGOJ: Zanašal se je, da bo njegov kompanjon kot on poniglavo svoje grehe tajil. Zategadelj se je celo potegoval zanj. Zdaj je brez besed. Kako se je opičil maločas, v kakšne megle se je ovijal. Na dejstva in dokaz ne ve kot molčati.
FEDJA: Človek, človek. Kako visok in kako nizek pojem v isti mah. Skoraj da me je minilo slednje veselje živeti.
KOGOJ: S teboj smo si na čistem. Kaj z vami, gospod? To je treba še natanko razmisliti in pretehtati.
DRAGO: Torej te je le prelisičil? Ves večer ga že poslušam in opazujem. Ta je zmožen zvezde na nebu pretentati. Sama potuhnjenost, zloba in zahrbtnost.
KOGOJ: Ne vmešavaj v skupne stvari zasebnega prepira. Mož se je skesal in tudi že skazal. H komisarju Levu ga odpelji. Skupaj ga zaslišujta. V marsičem je lahko še dragocen.
ERMAN: Kako krivo me sodiš, svak.
DRAGO: Boš spet pričel? Mene ne dobiš. Nisem včerajšnji. Sem v Španiji vse preveč predjal.
ERMAN: Ne razumem, brat.
DRAGO: Zdaj bi me za brata žigosal? Ne boš! Seve, ko te grozi pravica udušiti, bi se name rad obesil. Se utapljaš? Jaz naj te rešim? S kamnom po glavi, pa sva kvit!
KOGOJ: Teh besed nisi izgovoril in jaz jih nisem slišal. Če je človek spregledal, se svoje preteklosti pokesal, in nam je tudi sicer lahko dragocen …
DRAGO: Če meniš s temle tu na tak način, potem sem krivec jaz! Že vidim, zlahka bo opravičil tudi najbolj zavržen korak. Če ima gestapovec tvojo vero in svobodo besed, potem med mano in njim sploh ni razlik! Zakaj potemtakem naš boj in napor? Če srečaš podgano, jo pri priči pobij! Sicer res ne vem, kakšen bi bil ta svet? Kaj je ravno in kaj navzkriž?
KOGOJ: Prav. Nobenih očitkov. Važen nisi ti niti jaz. Osvobodilna fronta je za nas vse veljavni res. Odpelji ga, kamor sem odločil.
DRAGO: Prav. Hodi. Pa ne meniš, da boš mene kot kako cunjo ožemal.
ERMAN: Prosim. Če bi smel pripomniti …
DRAGO: Zdaj si se nagovoril. Komisar je drug mož. Hodi!
(Odideta).
FEDJA: Tаkо zadušno mi je! V grlu me tišči. S temi capami preč! (se do pasu razgali)
MIHAEL: Fedja, moj brat! Nikakršnim obrekovanjem ne verjamem!
KOGOJ: Komedijo igraš? Si znorel?
FEDJA: Najraje bi se do golega slekel! Meniš, da me je sram? Ves čas terjate, naj se razgalim! Nago dušo sem vam pokazal. Vpijejo, da ni res, da sem drugačen? V tvojih očeh raste težek dvom. Glejte, moje telo! Kje so zarisani grehi, ki naj bi jih bil kriv? Mihael, dragi in mili, kaj ne čutiš, da me je smrti strah? Mar ne vidite, kako sem še mlad? Kot prvi podlesek se čutim, ki se je sonce pozdravljat zemlji iz naročja izvil! Nikari ga utrgati, otrok. Podlesek bi tako neizrekljivo rad učakal svoj cvet. Užiti želi sladko grozo pomladnih noči. Pa prve rahle svite juter. Pa razkošje luninih objemov. Drobna miš nosi v sebi npv zarod. Joj, kako sladko je deteca pojiti! Poljske miši presunljivi kadaver! Fant je svatovski ples z idejo zarajal. Že je sredi poleta zadet od smrtnih sap omahnil v nepovrat. Na mestnem asfaltu pohojen podlesek. Takšna naj bo moja usoda?
KOGOJ: Kajpa, vsakteri je nedolžen. Nihče ni bil še opravičeno likvidiran. Si se pri jezuitih lagati učil? Ti svetničiš, mi smo do vratu zakopani v poboj in umor. Kaj strmiš vame, Mihael? Ti je tale tu stri vso voljo in moč? Še ne sprevidiš, da je škodljiv? Na ljudi v taboriščih pomisli. Na brezštevilne sužnje kapitalističnih pijavk. Na svoj narod, ki ga grabi smrtni krč. (Takšnihle eden bed o sveta podpira, je največja potuha mračnjakom.) Naši fantje so se postavili Hitlerju in Mussoliniju nakljub. Če se zažira v naše zdrav o satovje škodljiv mrčes, pohoditi ga – naša dolžnost.
FEDJA: Oče so podirali steno z namenom pozidati nov hram. Sredi kamnov se nam iznenada prismeje gnezdeče drobčkenih mišk. Joj, s kakšno ihto so oče udrihali po njih. Vpil sem, jokal, najrajši bi konec storil, z vso silo sem se v očetovo nogo zagrizel. Mišk nisem rešil; škodljive so, me je poučil očetov glas. Oče, oče, kako si vse vedel, kako si si bil svoje pravice in moči zavesten. Glej me, drobno, nebogljeno in škodljivo miš.
KOGOJ: Pa nas ne meniš z blodnjami pretentati? Se predobro poznamo, kakšne sorte si ptič. Natihoma rovariš, malodušnost trosiš v časih borbe vsepovsod. Izdajalce pomiluješ, Mihael, ti je zdaj jasno, da je po pravici obsojen?
FEDJA: Joj, kdo je petelina ranil na smrt? Mati, mati, v vaših rokah vidim nož! Ko ga je gledala, kako brezmočno s perutmi opleta, se opoteka po dvorišču, morda se je celo nasmehnila tistikrat? Revež, kako se je za izhodom naprezal. Kam, leporasli fant, bujnih in živo pisanih kril? Zaman pošiljaš obupne poglede v nebo. Joj, kakšna topla modrina je razpeta širomsvet! Kakšen kras so krone komaj vzcvelih dreves! Ti pa plahutaš in v noč usihaš. Koga naj zmerjam in kolnem? Moja mati razmišlja in se mirno smehlja. Ni še utegnila odložiti okrvavljeni nož.
MIHAEL: Četudi škodljiv, jaz ne prenesem več! Sam bom ponorel!
DRAGO:
(vstopi)
Vi tipljete belčka, jaz sem gestapovca pretipal. Kako se je zvijal, pritajeval in cvilil. Nastavil sem mu nož na vrat. Končal bi ga, spravlja me v prehud bes. Komisarju sem ga prepustil. V marsičem nam bo še koristen in potreben.
KOGOJ: Tovariš, pravilno si ukrenil.
DRAGO: Sam ga bom imel na skrbi in na očeh, dokler ne izsesamo iz njega poslednjih drobtin. V slast mi bo, da mu zlomim tilnik, ko pride čas.
KOGOJ: Tovariš, da ti bo v slast?
DRAGO: Pokončati izdajalca, ubijalca, gestapovca; tak ogaben izrod!
FEDJA: Mar ni moj oče podgane ubil? Kako čudno se je posmejal, ko je čul njen smrtni vzkrik. Oče, oče, če bi ta trenutek doživel, bi se pobijajoč podgano ne smejal. Kako je življenje nerazrešljiv splet, polno protislovij. Pustite Ermana živeti! V vsakomur nas je sodnik.
KOGOJ: Na vsak korak gestapovce zagovarjaš.
FEDJA: Gestapovec? Belogardist? Krinka, za katero se je ubog, nag, usmiljenje budeč človek skril. Kdo ve zakaj se je zatekel prav za ta zaslon? Ko se pa smrtnik tako neizrekljivo boji pogledati večnosti v obraz.
KOGOJ: S tem in podobnim modrovanjem naj bi se reševal naš narod? Okupator nas z jekleno pestjo grabi za vrat, ti se pa naprezaš morilčev prav doumeti? Izkvarjenec!
FEDJA: V meni, v tebi, v vsakomur nas nenehoma preži demon. Če boš preveč samozavesten, če si boš svoje pravice pretrdo zavesten, glej, da tudi tebe ne vpreže hudič.
DRAGO: Da bi te zlodej! Po mojem bi se ti niti za hipec ne petelinil. Še krogle nisi zaslužil, vrv za vrat, pa konec besed.
KOGOJ: Kar izgovori se naj. Koliko žebljev za krsto si je mimogredoč nakoval. Bo vsaj Mihael spoznal, da odbor dobro premisli, preden …
MIHAEL: Ne razumete ga, jezik govori, ki sem se ga že odvadil.
DRAGO: Zagovora gestapovcev in belčkov ne poslušam prvič.
MIHAEL: Najin učitelj, pater Ambrozij, svet mož.
DRAGO: Kajpa, po sredi je spet far. Vesel bodi, da si se včas otresel podobnih čenč. Tegale tu je kujon dodobra zastrupil. Saj piha kot modras.
MIHAEL: Nehaj! Kaj veš? Še sanja se ti ne o njem! Podobnega ne boš srečal živ dan. Samo eden je. Bogve kje zaklenjen, zastražen in zapahnjen. Besede, ki nam jih je on v srca polagal, vidiki, ki jih je on pred nami razstiral; ni ga pod soncem, ki bi se z večjo ljubeznijo k poslednji bilki pripogibal.
FEDJA: Ni ga, ki bi rahleje uho k zemlji prislanjal, da ugane, ki zapomni in razodene poslednje mušice čudeži utrip.
MIHAEL: Joj meni, oče! Kam sem zablodil! Kako sem se tvoji preproščini odtujil! Gorje nam vsem! Murenčki so pričeli svoje pesmice svirati, prva pomlad. Kaj pa smo se mi namenili ugibati? Vprašam vas, vsakega posebej, kaj pa smo se mi namenili ugibati?
KOGOJ: Nas tožiš, nam očitaš, nas pestiš? Nas sprašuješ ta trenutek, na tem mestu, ko preži na nas smrt od vse na okrog? Kako si le drzneš? Kdo ti je te misli in te vzklike v glavo nakopal? Postoj, fant! Ne izzivaj nas! Marsikak drznež je že v izdajstvo zagazil in z glavo plačal.
MIHAEL: Groziš?
KOGOJ: Jaz da bi prijatelju grozil, ko po mestu in deželi, vsej, koder se govori po naše, odmeva tuj korak, vihti okupator nad našo rastjo krvav korobač? V tem in takšnem naj bi tovariš tovarišu grozil?
MIHAEL: Oprosti. Mlad sem, v nevarnosti mi je najljubši prijatelj. Srda me nauči, da bom znal od srca in zares stisniti pest. Da bom silovit, kot me terja in hoče čas.
FEDJA: Spet si me pričel opozarjati, prijatelj pes. Kaj čutiš, vidiš, da se me že dotika smrt? Kaj hropeš, tuliš in viješ? Pa ne meniš, da boš presuknil tok zvezd? Ko sprhnjeno cunjo sem odvrgel strah!
MIHAEL: Da sem mogel za dih pozabiti strahote krog nas! Naduti zvok nemških škornjev, tiholastvo črnih srajc. Krike mučenih, ki butaj o izza zidov ljubljanskih ječ. Obup tistih, ki jih žene okupator v taborišča – v plinsko peč.
FEDJA: Umreti? Naše želje, naš ponos; tisoč krink. V tem boš pokošen! Tebe se še dotaknil ne bo okrvavljeni gestapo.
MIHAEL: O čem govoriš? Nad nami pa se steza laški pohlep in švabski bajonet!
FEDJA: Do nagega sem se razgalil sredi oblečenih, pa me nihče noče razumeti.
MIHAEL: Gorje si ga tistemu, ki se hoče naši resničnosti izmakniti. Kaj ni že s tem svoje krvi izdal in zatajil?
FEDJA: Češnjo si oglej, ki je zažarela v opojen kras. Okupator bo prešel. O grozi teh dni in let bo izginila zadnja sled. Italijanskim patruljam se ne bo več priključeval osramočen belogardistični trop. Ubogi, nerodni kmečki fant; kdo te je v te smešne cape našemil in ti zagrozil, da se je treba za Kristusa boriti? Mihael, Mihael, kdo je tebi v roke vsilil nož?
MIHAEL: Da bi tolikšno brezbrižnost prikrival, zagovarjal in tajil? Samemu sebi bi se pristudil. Sam bom proti njemu stopil. S temile rokami ga pobijem!
FEDJA: Češnja bo vzcvetevala pomlad na pomlad. Ptički si bodo znašali gnezda, ko vseh teh nešteto prividov, groženj, krikov in vzdihov že davno ne bo več. Jaz sem, je pomlad. Oči si pomanem, za menoj bo krut, ogaben sen. Vse kaže krinke, ves splet vaših besed. Končajte že to burko! Resnice sem žejen. Nočem šem, ne trhlenih besed!
MIHAEL: Zaboga, strezni se, fant! Naš čas terja drugačnih vzlikov. Kliči na boj in na odpor!
FEDJA: Krog mene je mir tisočerih pokopališč.
KOGOJ: Ga še nisi pregledal, da se nareja? Po ovinkih govori le, da bi nam prikril svojo izkvarjenost.
FEDJA: Se spet oglašaš, prijatelj pes? Na nekov daljno daljni pasji lajež si me opomnil. Na noč, ko mi je oče umiral. Joj, koliko groz, krčev in videnj je v nam nedoumljivi govorici psov. Kakšna logika, kakšna zavzetost, ko zazna nekaj brezpogojnega, kar je nam še dvomljiv res. Mi se krčimo, izvijamo, si lažemo. Morda je le še kak izhod. Čudež se bo zgodil! Radi nas, ki smo komajda zaznaten prah, se bo vesoljski red zaustavil in preusmeril? A on, vidi in ve in zavija, zavija vse dotlej, da se izteče tvoj čas.
DRAGO: Nikar jih ne razdiraj, sem že vse prevečkrat belčke tipal, da bi me en takšenle pretental. Španijo sem prebrodil, z mitraljezom oprtan, počez in navzkriž. Ne enemu takšnih sem dušico poslal v raj.
FEDJA: Naj peruti razpenjam, naj greben košatim! Božji stvor sem! Če sem lep in če se blestim, če sijem in če zase vem: Ustvarjen nisem za nikogaršnjo korist! Biti, živeti, se veseliti, peti, ljubiti – moj namen. Človek je pa sebična pošast. Vse na svetu je njegov plen. Iz ogabnega koristoljubja je jenjal čutiti v ptiču, zajčku, ovnu – ljub in mil stvor. Zaupljivost kreature izdaja na slednji korak. Krik mirijade mučenih bitij oglušuje nebo. Pa naj se jaz zdrzujem umreti! Kriv sem! Kot človek sem z vekovito krivdo na križ pribit.
KOGOJ: Meša se mu. Trezen bi svojih zločinov nikoli ne priznal.
DRAGO: Kakšni ste mi to fantje, revolucija ni za kratek čas. Rovaril si proti nam?
FEDJA: Vse priznam!
DRAGO: Ne oporeka. Naše si izdajal? Se izmikaš?
FEDJA: Kar mi očitate, je smet proti grehom, ki me teže od vekovek.
DRAGO: No, jaz sem že marsikomu pomagal do temeljitih priznanj.
MIHAEL: Podira se zid za zidom. Prividi, ki sem si jih slikal, izginevajo kakor roj rahlih meglic. Ko vas poslušam, vem, da imate strašno prav. Samega sebe sem varal! Zadržal sem pravico, ki bi ji moral brez oklevanja služiti.
DRAGO: Okupatorju si služil? Kako pa! Če si jezik brusil proti nam – si gnal vodo na njihov mlin.
FEDJA: Karkoli je pod soncem grehot, kriv sem jih!
DRAGO: Erman sam ti je v obraz zalučal, da si iz njegovih rok Judeževe srebrnike prejemal. Če se še toliko ženeš zanj, svojih izpovedb ne bo preklical.
FEDJA: Karkoli nezaslišanega, v nebo vpijočega bi pripoznal, še zdaleč je ni besede, ga ni priznanja, ki bo mojim krivdam kos.
DRAGO: Belčka sem pošteno zmehčal. Zdaj menda ni več ovir.
FEDJA: O človek, mirijade bitij pokončavaš, pa meniš, da si nad njimi, preko njih. Izprsuješ se: Več in boljši sem. Kako pobalinski ponos!
MIHAEL: Fedja, Fedja, takšen si, kakršen ne sme biti danes ta dan živ krst. Pa četudi se je Erman zlagal, vendarle ne boš po nedolžnem strt.
FEDJA: Fant, kaj meniš, da me še mika po Ljubljani pohajkovati? Kravo žene kmet na sejem. Iz slednjega okna se zabode v njo raziskujoč pogled. Vsem je v mislih obed. Krava pa prestaja nešteto muk. Prav kot je bil Jezus na Kalvarijo gnan, od stotisoč oči preboden. Joj, kakšna zver je človek! Milijonglavi pajek, ki se sitiš z mukami v smrt gnanih kreatur. Ne morem več! Odženite me pod nož! Kajpa, da sem kriv! Ni ga človeka, ki bi bil čist.
MIHAEL: Čimprej moram v gozd! Med naše fante, k partizanom! Maščevati prijateljevo zablodo in smrt.
DRAGO:
(Kogoju)
Kjer zavijajo stopnice, je pripraven kot. Od tam ne bo slišati strela.
KOGOJ: Stori, tovariš. Odbor je sklenil. Mihael se je o njegovi krivdi dodobra prepričal.
FEDJA: Joj, ljudje, kam pehate Mihaela? Droben ptiček, še negoden za polet. Strašen vihar ga je iz gnezdeča izruval. Ni izhoda več zanj, je le še dež, hlad in glad! Kaj mu res ne bo dano proti soncu vzleteti?
MIHAEL: Med partizani se bom v prvih vrstah boril. Konca bom hrepeneče iskal v največjih nevarnostih. Moram se preroditi. Takšnega, kot sem se danes izkazal, človeka, ki se zdrzuje, okleva, tehta, razmišlja, moram odvreči. Če se bom vrnil med vas, potem – potem prenovljen, ves drugačen, vse bolj trden in neizprosen. Sreča proletariata vseh narodov kakor da ovisi od nas!
KOGOJ: Vse kaže, da si v nekaj urah postal zrel mož. Kaj ne bi ti sam zamujen o postoril?
MIHAEL: Jaz?
KOGOJ: Za kar si se zavezal. Nihče ne bo zvedel za tvoje oklevanje in tvoj dvom.
MIHAEL: Jaz, da bi Fedjo končal? Revolver imaš, kar končaj me, ne premaknem se.
(Začuje se zbor mrtvih menihov).
FEDJA: (v molitvi)
Joj, rosna kapljica, tvoja usoda je sončni žar. O Bog, kaj je čarovitejšega, ko da me posuši tvoj vroči dah.
DRAGO: Kdo bi še mencal. Čim prej se ga znebimo, tem bolje za naš boj. Na noge, belček!
FEDJA: Slišiš meniški spev?
KOGOJ: Noriš?
FEDJA: Takšnih bilj ne učaka vsak. Le vij, prijatelj pes!
DRAGO: Hodi!
FEDJA: Ptički, jaz vprašam vas, kaj bo kaj skor pomlad, kaj bo kmalu zelena pomlad …
(odide) (Drago odide)
FEDJIN GLAS: Kaj bo kaj kmalu zelena pomlad …
MIHAEL: Ta pesem, nehaj, prijatelj, meni se zadrgava kot vrv za vrat …
(zamolkel strel)
Je že jenjal. Toda jaz ne trpim nič manj. Mili in nežni fant. Kdo mi bo ta greh odvzel?
KOGOJ: Tovariš …
MIHAEL: Ni škodljivih živali! Pravica močnejšega je le, ki jo udarja in pečati škorenj vsepovsod. Da sem pravici pomagal? Laž, laž! Pravičen človek! Spaka vseh spak! Ti si mrtev, jaz živim. Hujše groze ni moč zamisliti! Sodnije vseh vrst, vaš boter je hudič! Pes pa zavija in tuli. Mar vabiš mene v nepovrat?
(se sesede. Kogoj se mirno izprehaja.
Zbor mrtvih menihov).
TRETJE STOPNJEVANJE
(Kogoj, Drago, Erman, Mihael – molk)
MIHAEL:
(iznenada)
Kaj me gledate? Gestapovcu verjamete in Fedja je strt! Ja z sem pomagal. Fedja, Fedja, maločas si o drobnem ptičku govoril. Jaz sem takšenle nebogljen vrabček. Komajda iz gnezda vzletel. Napak sem si drznil, primanjkuje mi sil. Kje je dobra dlan, ki me reši pretečih ujm? Ni ga, ki bi me ogrel in potolažil. Na asfaltu bom obležal krvav in strt.
PATER AMBROZIJ:
(vstopi)
Blagoslovljeni, ki ste se zbrali v imenu Gospodovem.
(Kogoj in Drago planeta pokonci).
DRAGO: Smo izdani?
KOGOJ:
(Plane k vratom in jih odpre)
Nikogar nikjer! Odkod si se vzel? Nas izzivlješ? Izdati nas kaniš?
PATER AMBROZIJ: I no, kapelico čuvam, Boga molim in svojih grehov se kesam.
KOGOJ: Poznamo tvojo sorto, črnosuknjež! Proti nebu oči zavijati in brate izdajati; takšen je vaš poklic.
PATER AMBROZIJ: Jemnasta no, kakšne črne besede in kako težka noč. Na stopnicah leži gol svetniček. Bo ta veliki petek sodni dan pretrajal?
KOGOJ: Kaj pleteš? Vsak izdajalec se bo zleknil kot tisti tam. Če nas meniš izdati – boj se nas.
PATER AMBROZIJ: Joj, kako čuden je človeški glas. Kot stisnjena pest.
MIHAEL: Oče, oče, meni groze vragovi prsi razparati! Izpovedati se želim! Jaz sem ga ubil! Kri nedolžnega se drži teh rok! Najrajši bi nikoli nikdar ne bil! Moj najljubši prijatelj! Radi ideje sem ga pahnil pogin. Z lepimi besedami sem ga omrežil. Meni ne bo več zazvonil gorvstajenjski zvon! V lastno muko in greh sem navekovek zaklet! Jelenu sem ponarejal jelenji vzkrik. Zdrvel je ponosnež krotkega pogleda, čarovitega telesa bratu na pomoč. Past sem sam za jetnikom zapahnil. Preden sem ga lovec ustrelil, me je jelen presunljivo vprašujoče pogledal. Kdo mi bo izbrisal iz spomina v smrt pognane kreature pogled?
PATER AMBROZIJ: Ti da si moril? Lej, lej, življenje je pragozd in ptički prepevajo vsepovprek. Fantje streljajo v tarčo: tk, tk, tk, … fant se bo ne videti ne slišati domislil, da na veji prepeva živ cilj. Joj, kako smešen se mu bo videl na smrt zadeti ptič. Ravnokar je še pel, s perutkami krilil, zdaj pa leži tamle pod stopnicami strt.
DRAGO: Povej že, od kod si se vzel? Samo laškim konfidentom je ponoči po mestu prosta pot.
PATER AMBROZIJ: Živega človeka da si ustrelil? Tale negiben nem in lesen stvor da je govoril, mislil in čustvoval ravnokar? Pojdi ti šemam pamet solit, meni pa dovoli, da se smejem na ves glas. Voščen svetniček, za v oltar vlit! Človek? Ta da je kdaj pel, se sonca veselil, se vetru predajal, se v reki čutil eno z vsem? O, pusti me, samotno rast, posušen in zverižen sem sredi polja, veje brez soka ženem kvišku, molitev sem sredi pust.
ERMAN: Kakšen hudič te je v to noč, te je prav predme buhnil? Odkod si se skotil? Zlonosni krokar! Kar zavijaj! Mrlič tam pod stopnicami je gluh!
PATER AMBROZIJ: Že vso noč mi je bilo, kakor da me želi sam naš Gospod za pričo svojih muk. Še mrtev in brezobličen zid ti megli pogled, pa bi vas koga klel? Nihče vas mu ni v dušo videl! Kdor mi ne verjame, zdaj si ga oglej. Bolj živ, bolj resničen je kakor kdaj poprej. Četudi sem tamast, moj učenec je bil. Ko mu je duša buhnila iz telesa, se je poslednjič vtisnila vanj. Sodnikom sodnik, kot ga malokdaj doživlja svet. Na veliki petek, Veronikin prt.
ERMAN: Živ? On, pa živ? Kaj me plašiš, far? Ostudni belogardist! Kakor da mu iz oči puhti smrt? Kaj dovoljujete dihati tem žegnanim podganam? Pobiti jih kaže kot kužne in na odveč! Res je, da sem grešil. Izmiti, izprati mi dovolite moj greh! Belčka tam pod stopnicami sem razkrinkal. Nočem sprhneti, ne biti brezobličen gnus!
KOGOJ: Pomirite se. Do jutra vas dam odpeljati v celico brez oken. Čez dan pridejo naši fantje po vas. Odpeljejo vas tja, kjer gospodari partizan. Tam se vam ponudi prilik skesati se, pokoriti, umreti, morebiti celo živeti.
ERMAN: Si slišal, far? In ti, belček, naj se pritajim, si mi prigovarjal. Pa si se pred mano iztegnil. Moj je res. Figa je tvoj bog! Človek mora biti med poštenimi pošten, med možmi mož.
PATER AMBROZIJ: Fant, fant, kaj sem te tako učil? Lep da si, so vzklikali svojčas za teboj. Kakšnim strastem hlapčuješ? Obraz ti je ves razrit, lesk oči razbit, kakšen nemiren ogenj ti vzdrhteva v kotu očes! Povej jim, da ni res! Z lažjo si ga v smrt pognal.
ERMAN: Molči, hudič!
MIHAEL: Roke proč, gestapovec!
PATER AMBROZIJ: On ne potrebuje tvojih preklicev. Smrt ne prikriva in ne zastira, ona sama je razgalila njegov obraz. Nikari po poti, ki si jo ubral. Kolikere sem že videl s poslednjo peno na usihajočih usnah. Do tiste meje je bil njihov račun natanko premerjen in preštet. Sami sebe so občudovali, častil jih je svet. Za predposlednji zdihljaj se jim je pogled v neznanski grozi razširil, dojeli so resnico, ki so se ji izmikali svoj živ dan. Roke so se jim skrotovičile v krč, obraz se jim je v spako zverižil in razklal. Saj grob ni nič groznega sicer, sam mir je in sama sladkost. Mravljinci te poiščejo slej ko prej. Črvi te razneso vsepovprek, pa bi bil za svoje telesne počutke v prevelikih skrbeh? Našivi, medalje, časti, tvoje ime: kakšen malovreden zvok. Prva sapica ga razžene, ko ti poslednji pogrebec z lopato izsuje na tvojo krsto prst. In za tak smešen puh se boriš, te je strah? Prisluškovati prični rajši skrivnostni muziki čebel. Lepših molitev ne učakaš živ.
ERMAN: Življenje si mi hotel vse izpočetka pristuditi. Nisem te poslušal. Nimam še dovolj! Ko boš ti in tvoja sorta kdaj že v zemlji segnil, bom jaz svobodi in napredku napijal! Če ne moreš kot krakati, crkni čimprej! Če sem pogrešil, se gestapu udinjal – on je kriv!
KOGOJ: Če natanko razmislim, vse manj se mi zdite krivi, kot kaže pogled.
DRAGO: Lepa reč! Kjerkoli se skoti iz naše krvi bodisi belček bodisi gestapovec, glavo stavim, da mu botruje far.
PATER AMBROZIJ:
(Mihaelu, ki se mu je natihoma izpovedoval)
Mene se ne boj. Leta so me upognila, da se pripogibam tja, odkoder sem izšel. Pravijo, da sem malce prismuknjen. Zaradi ideje da si ubijal? Joj, kako nežen in mil je grličin pogled! Skozi zimo se je pretrudila in zdaj si ji zavil vrat? Zdaj, ko bi pričela peti, upati, hrepeneti …
MIHAEL: Oče, oče, meni je, da bi bolečin skoprnel in minil. O, da prestane ta zavest!
PATER AMBROZIJ: O, človek ve za svojo korist. Vse mu je podložno, vse ustvarjeno zanj. Ptič, roža in drevo! Zmerom sem trepetal, kadar je kdo preveč oblastno ukazoval, si je bil samega sebe preveč žalosten. Pa najsi je bil to župnik ali žandar. Debel, rdeč in zdrav. Z njim ideja, ž njim moč in oblast. Pred njim pa gozd in žival; en sam proseč pogled. Učenjaki so vse razmislili, razluščili in uzakonili. Okrog hodim, razdrapan berač. Razparano srce nosim v rokah. Na smeh silim ljudi, ko sem pa tamast.
KOGOJ:
(Ermanu, s katerim je pritajeno govoril)
… če bi se pa med prevozom spozabili, hoteli dati z roko ali glasom kak znak, boste na licu mesta mrlič. Ko čez uro zapustimo to hišo, zadržite se za celičnimi vrati kot pokopan. Pa četudi hrupite, živ krst vas ne bo slišal. Če bi pa medtem kdorkoli te prostore preiskoval, kar boste izdali, zvedeli bomo o vsem.
ERMAN: Da bi ne bil zvest, ko sem spoznal vas!
DRAGO: Tako ste potemtakem sklenili? Torej vas je le presuknil in potegnil za nos? Toliko čenčate o pravici, pa je ona le pepelka pri vas v gosteh. Lepo si se izmazal, gospod svak. Si k nam dodeljen? Boš aktivist? Poslej bom za teboj kot pes. Sledil ti bom na vsakršen korak. Nikari se ne veseli preveč. Ne boj se, karkoli uganeš, izvoham. Da bi mi spomin, četudi le za hipec, opešal? Jaz da bi pozabil, da si krastača, modras, gestapovec? Še po vseh naših postavah ti zavijem dočista zakonito vrat. Le točite mu svobodico, le odprite mu kletko, vam je krogle žal? Prekleto se bo še nekdo kesal. Meni prav. Onega sem upihnil na mah. Kako me je gledal. Nikoli ga ne bi ustrelil, če si ne bi predstavljal, da merim v močeradov obraz. Vanj sem ciljal meže; pred menoj lebdi tvoj spakedrani lik. Nate meriti bi mi bilo v slast. Pogledam; neznano fante leži na tleh. Pokošen cvet. Norim? Kaj se mi blede; belčka pomilujem? Lej, lej, takšen si, tako izgledaš? Pri srcu mi je, ko da bi te nikoli natanko ne pogledal.
ERMAN: Ti pravim, da me ne poznaš. Dobrega srca sem, sicer neurejen in površen, toda za našo skupno stvar vnet.
DRAGO: Če se ti hoče, klepetaj. Pa ne meniš, da ti kaj bolj in več verjamem? Natanko kot poprej. Ne boš me preslepil, pa če v še takšno krinko sprevržeš obraz. Tebe se nam res ni bati; če moliš, če kolneš, prava reč. Kdor mi ne verjame, v oči mu poglej. Ta srepi, nemirni pogled. Poznam ta trepet. Si že ujet! Z vrvmi te veže nekdo izozad.
ERMAN: Kaj tveziš?
DRAGO: Nič, prijatelj. Razmišljam, kolikokrat se boš še sem in tja opotekel. Kolikere laži boš še izustil. Pohiti, dragi svak. Zdaj zdaj boš z jekleno vrvjo povit. Lastnim besedam ne boš več kos. Možgane – to bi razcefral, noge ohromil tvoj lastni strup.
ERMAN: Je čemu podoben ta govor? Preplašiti me skušaš? Ne bojim se te.
DRAGO: Sam sebe se boj! Če moreš, pa pobegni pred samim seboj.
KOGOJ: Pustimo prazen klepet. Stvar je dogovorjena. Stražar časa na vas.
DRAGO:
(Mu odpre vrata).
Kar poleti, dragi svak! Sam ti kletko odprem. V tebi samem je past. Preden migneš, boš ujet.
(Medtem je Erman že odšel).
KOGOJ: Stari, kakor hitro si vstopil, so mi dali naši znak, da hišnega praga ni nihče prestopil. Potemtakem si se v poslopju pritajeval? Kako si sem prišel? Odkod si se vzel? Kaj počneš?
PATER AMBROZIJ: I, no, pravijo, da sem v glavi malce slab. Kot župnik sem farane pohujševal. Bere nisem pobiral, raztrgan in bos sem se pretikal okrog. Škof so mi prepovedali maševati. Zaklenili so me sem not. S ptički se razgovarjam, z mišmi se družim, človeških glasov me je postalo sčasoma strah.
KOGOJ: Potemtakem si naš.
PATER AMBROZIJ: Nobenih gospodarjev razen Jezusa nečem več.
KOGOJ: Z ubogo gmajno si čutil, višjim si se po robu postavil, z nami pojdeš.
PATER AMBROZIJ: Bi vam mogel koristiti takšenle okužen psiček, vržen tja za plot?
KOGOJ: Zdaj pa po pravici povej, je še kdo razen tebe v tej podrtiji skrit?
PATER AMBROZIJ: Mišja mati s kopico milih otrok. Frančiškov psiček deli z njimi svojo jed. In grličji par, in golobica in golob, kača in kačon; joj, ljubih živali pisan trop.
KOGOJ: Ne po mrčesu, po ljudeh izprašujem.
PATER AMBROZIJ: Med živalmi je ta, ki govoriš ž njim, edini, ki nosi človeški obraz.
KOGOJ: Tako je. Preden smo si izbrali ta kraj, smo zvohali, da je v tej pošastni podrtiji zgolj nenevaren duhovniški norec zaprt. Si slišal, Mihael? Potemtakem se je likvidirani belogardist tik pred smrtjo ostudno zlagal. Žalobne speve je odprtih ust poslušal. Vsaka laž mu je bila dobrodošla, le da pravico opehari in se smrti izogne.
PATER AMBROZIJ: Psalmodiranje mrtvih menihov je doživel. Tistih, ki jim je bil pred stoletji tule dom. Blagoslovljen fant, lepše in slajše popotnice zlepa ni kdo užil.
KOGOJ: Kaj blodiš?
PATER AMBROZIJ: Za slednji veliki petek se zbere mrtvih menihov zbor. Zapojo žal Gospodovih muk. Strahotno presunljiv spev, iz osrčja zemlje izruvan. Z njim je Egipt smrt Ozirisa objokoval. V jutru bodo še enpot zapeli gorvstajenjski psalm. Zatem se razprše vsak v svojo smer.
DRAGO: Spev umrlih? Če te česnem po glavi, si v trenutku gnoj! Smrdljiv prsten kup! To je res, vse drugo je navaden farški izmislek.
KOGOJ: Kakopa, izmislek! Nihče mimo izdajalca ni slišal. Če si njegove laži potrdil, nas kaniš plašiti s podobnim? Belčka oprati? Našo pravico ogrditi? Veš, na marnje ne damo, niti ne na oni svet. Tega preurediti, zadosti nalog. Ti si pa pravljic po mili volji izmišljuj, pitaj ž njimi mrčes!
PATER AMBROZIJ: Kamorkoli se tale psiček ozre; pest na pest! Kam naj se skrije ubogi Frančiškov brat? Ne kolnite ga. V molitev je uklenjen in v post. Sicer pa, je tale pred teboj kaj boljšega zaslužil? Človek je tako slab. Ne imeniti se sam pred seboj. Vendar govoriš: jaz. Izderi ta trn, v Jezusovem smehljaju boš utonil. Konec bo hudih besed. Nikomur več ne boš grozil z bičem. Nihče in vsak boš.
MIHAEL: Oče, oče …
ERMAN:
(plane v sobo)
Pusti me, hudič! Ne sili me strmeti mrličem v obraz! Kdo ste vi? Sodni zbor? Gestapo? Vindišer Hund da sem? Četudi. Ono tam, tisti mrlič si je izposodil Hansa Berne obraz! Nisem ga ustrelil! Sam se je končal! Ajn Dojčer? Toda ta izraz, ta smehljaj? Kje je tvoj povestni bog? Pokonci hodim, ti si zleknjen, mrzel in trd. Rešite me, ne prenesem teh muk! Hans Berna, kaj strmiš nenehoma v noč? Sam veš, da je nisem jaz posilil! Peklo, noč, šrapnel, strup! Her grupenfirer, čez firerja nisem niti žugnil. Kdo se drzne gestapu ustavljati? Hans, Hans, si ti ajn dojčer soldat? Neznansko trpim. Bernov obraz se mi reži venomer. Zatisneš oči, pogledaš sem, tam. Ta smehljaj je najstrahotnejša vseh grimas. Je ni moči, da bi zbrisala iz moje pameti ta obraz? Me bo trpinčil iz veka v vek? Revolver sem! Frau Doktor, je v prepadu prijetno trohneti? Če sem Berno poznal? Na pogled, ne več. Ni bil komunist. Denar da je od mene prejemal? Her ortsfirer, razumite, izmazati sem se hotel, pa sem lagal.
MIHAEL: V blaznosti je Fedjino nedolžnost izkazal. Vseskozi že vem, da je po krivem ubit!
ERMAN: Ne jezite se. Četudi bi se on sam ne ustrelil, gestapo bi ga ukazal pobiti.
MIHAEL: Gestapo bi ga ukazal pobiti.
ERMAN: Se čudiš? Gnus mu je bilo, kar je vojak u sicer ponos. Častna beseda, ženske nisem posilil.
MIHAEL: Zdaj zagotovo vem, da je nedolžen ubit. Sam sem ga zvabil v past.
ERMAN: Ukažite vendar že Berni izginiti, izginiti! Kdo mi cefra možgane v drobir? Srce mi grozi izgrebsti! Njegove oči, dvoje naostrenih bajonetov! Je Hans Berna sploh mrlič? Sem jaz živ človek? Prepovejte mu ta nasmeh!
MIHAEL: Fedja ni bil, sojen, marveč umorjen.
KOGOJ: Vojna je, prijatelj. Bolje za naše gibanje, če kdo sedaj po nedolžnem umre, kot da se izmakne naši pravici en sam krivec.
DRAGO: In ti hočeš biti partizan?
MIHAEL: Pod soncem nočem ničesar več.
DRAGO: Še danes si se namenil z nami v gozd. Tam hočeš takšnim preobčutljivostim goditi? Svoja čustva pestovati? Za preveč nam gre, da bi se smeli spotikati ob takšno smet! Španec sem, veš, kaj to pomeni. Do semle sem brodil po krvi in mrličih. S takšnimi mehkužci, kot se kažeš, se naš narod ne bo otresel okupatorja in njegovih slug. Na takšnele naj gradita delavec in kmet?
MIHAEL: Sem rekel, da me pobij!
KOGOJ: Ko se boš prespal, pomiril in odpočil, boš vse trezneje presojal. Denimo, da tvoj prijatelj ni prejemal okupatorskih podkupnin. Da naših ljudi ni izdajal. Je zato manj kriv? S svojim gledanjem na osvobodilno gibanje je nič koliko svojih tovarišev speljal na pot mlačnosti. Od tod do izdajstva, to sam veš, je le še korak.
MIHAEL: Nobena beseda ne velja, noben še tako okrašen izgovor ni kos pomiriti moj o vest.
DRAGO: In gestapovec?
MIHAEL: Škodovati ne utegne nikomur več. Malo prej je še sešteval. Da reši sebe, je pomagal Fedjo ugonobiti. En sam pogled na žrtev je zadoščal, pred njim je zazeval prepad. Um se mu omrači, zaman ves njegov trud.
ERMAN: On mi je mrtev stopil na pot. Kdo je ubit? Jaz sem mrlič! Profesor Omahen, Berna soldat, krhki Fedja – en sam obraz! V podzemlju sem potemtakem? Ne dotikajte se me. Pod soncem me ne zaboli ničesar več. Mrtev sem! Mrtev! Ha, ha, kako sladko in prijetno je bili mrtvec! Živi naj, komur se zljubi ognjene muke prestajati! Kaj mrtev ne bom mrliškega miru užil? Tvoj smehljaj, Berna, je laž. Ti si pravi farški potuhnjenec! Če se temu reče biti mrtev? Saj sem vendar mrlič! Zakaj se ne utiša ta ognjeni strup? Mar je tudi smrt laž? Je ni resnice? Je Hades ista prevara kot svet?
DRAGO: Ta je pa pošteno ujet. Iz te kletke ga ne reši noben lažisodnik. Nikomur ni dano odkleniti teh vrat. Sem jaz nor? Zagotovo sem vedel, da se bo ujel. Še malo mi ni bila skrb, da bi pobegniti utegnil. To je čudna reč in življenje nadvse špasen splet.
MIHAEL: Oče, kaj mi je početi?
PATER AMBROZIJ: Človek je lovec, ki se vendan napreza streti plemeniti let nebeških ptic, razbiti njihov čisti zvok. Preveč je v zemeljske spone uklenjen, da bi brez ihte in sovraštva prenesel donenje nebes.
DRAGO: Tovariši, naložite mi bremen, ne dopustite, da razmišljam! Kako je le mogoče, da sem tako zatrdno vedel, da je mož preklet!? Joj, kaj je trepetalo v njegovih očeh! V hipu sem vedel, ne pobegneš mi, bratec. Narejaj se, četudi se ti zdim bedak, akoravno si gestapovec. Krogle ne potrebuješ. Pred nami se steza, blodi, trpinči: živ mrlič, živ mrlič …
PATER AMBROZIJ: O, lovec, v isti mah, ko ti je čaroviti ptič krhkega telesa pred nogami obležal, si izgubil tla izpod nog, um se ti je zamajal in razkrhnil. Opotekel si se, zlonosni ponosnež, v noč in v razkroj. Zbitega ptiča nebeški melos se preliva v vekovek.
MIHAEL: Oče, oče, tako daleč si, jaz tako sam! Fantje, zbogom!
(zbeži).
KOGOJ: Nori?
DRAGO:
(Ob oknu)
Na cesto je planil. Kot brez uma drvi.
KOGOJ: Straža ga je opazila.
DRAGO: Kličejo mu: Stoj!
KOGOJ: On pa, kakor da ne vidi in sliši nič. Besni naprej.
DRAGO: Kaj le hoče? Bratec, s tem in takšnim boš figo dokazal. Na tak način se izpostavlja trap, ne junak.
KOGOJ: V žepu ima dovolilo za gibanje po cestah med policijskimi urami.
DRAGO: Eden vojakov je nameril puško vanj.
(slišati je strel)
Ustreljen!
KOGOJ: Čisto navaden samomor.
ERMAN: To je vendar Berna, navaden soldat. Gospodje, nisem niti malo kriv, če se je pognal v smrt. Če se odloča podoba tisočletja, kaže človeku biti trd. Fant ni bil času kos.
PATER AMBROZIJ: Kyrie eleison, Christe eleison …
MARJA:
(Plane v sobo)
Kdo ga je pognal v smrt?
DRAGO: Kaj ne spiš?
MARJA: Se rogaš? Onile revček pod stopnicami ustreljen. Slišala sem ga peti. In tvoj surovi glas. In strel. Spati? Niti za hip. Zdaj sem opazila Mihaela, ko je planil iz hiše, iskajoč smrt. Kdo bi zdržal? Kako brezmočno se je iztegnil! Sonce mu je s prvim žarkom osvetlilo obraz. Koliko trpljenja in muk!
ERMAN: Hov, hov, hoooooooooov, vsakomur živih bom mrtvaški zvon. Joj, lajati sem se naučil! Nobene besede več. Gospoda, saj bom priden in ubogljiv pes. Le da bi me psi ne zavrgli, kot me je človek preklel. Berna, ne smehljaj se! O, grimase umrlih, ne strmite vame! Furije peklenske, ne gonite me, pes sem, samo pes.
(se odplazi iz sobe).
MARJA: Moj Bog, ko sem ga zvabila med nas, nekaj ur je vmes, jasno je še mislil. Trepetal je, slutil, da sem mu vaba v noč in razkroj! Ta parfum! Grozi me zadušiti! Kakšen je bil še malo prej, zdaj pred teboj trepeče razcefrana zavest. Cunja, zgnetena v človeški lik. Navsezadnje razumem: gestapo. Toda revček pod stopnicami, česa je on kriv? Ne premaknem se, dokler ne zvem.
PATER AMBROZIJ:
(V molitvi)
O nebo, odpusti mi težo telesa! Zastri mi že oči. Več, neizrekljivo več bi rad videl. Kako nebogljeno se izgublja človekov vid. Kako grobi so čuti, s katerimi okrog sebe tiplješ. Z njim zaznaš komajda skorjo božjih čudes. O, ljubljenka večnosti, naostri s svojo koso mojih čutov topost!
MARJA: Konec razgrne vse krinke, pokonča slednjo laž, razgali do poslednje resničnosti človeški obraz. Če na mrlička pomislim, ne potrebujem nikakršnih razlag.
KOGOJ: Denimo, da je bil pomotoma ustreljen.
DRAGO: Kajpa, jaz sem krvavih rok! Ženska, veš – kaj pleteš? Kaj počneta z našimi belogardist in gestapovec, to ni nič?
MARJA: Z današnjim dnem izprežem.
KOGOJ: Z nami se ne norčuj.
MARJA: Groziš?
DRAGO: In jaz?
MARJA: Ti? V gozd greš. Med nama je mrtvečev nasmeh. Preko ni mogoč most. Toda jaz z nikomer vas. Nobenih ran več zadajati, nikakršnih solz več buditi – le še sočutiti, le še sočutiti …
KOGOJ: V času, kot je naš, kaj čuden govor. Radi farških izmišljotin smo bili prisiljeni obračunati že z marsikom. Kdo je speljal likvidiranega belogardista na krivo pot? Kdo je pognal Mihaela na cesto, pred puške, v smrt? Stari, pleteniči, kar se ti zdi. Tu je račun. Ja z te cene nisem zapil.
PATER AMBROZIJ: Star, odslužen konj. Če je zanj dober pogreb brez duhovna, zvonjenja in bilj, pa bi se Frančiškov psiček pritoževal?
KOGOJ: Dvoje fantov, ki si jima pot v življenju ravnal, je predčasno končal strel. Kakor da si ga ti izračunal in naravnal.
DRAGO: Marja, ne strmi vanj. Erman sam mu je v obraz zalučal, da ga je tale tu za gestapo vzgojil!
MARJA: Gestapov izkaz, verodostojen dokaz.
KOGOJ: Ti molčiš, se smehljaš? Si tako izkvarjen in otopel? Govori, far!
PATER AMBROZIJ: Žalosten naj bo tale stari, ker je svetniški smehljaj užil? Človek da se mu ne smili več? Živali da nima kot sestre rad? Drevo da mu ni brat? Vse, kar diha in živi, bi on objel? Ljudje božji, saj življenje ni nikakršen brezup! Ti meniš in tvoja učenost, da so te lepe in čarobne oblike okrog nas končni res. Prividi so le, odsev nam komaj, komaj slutenih resnic!
KOGOJ: Zares, vsakršna beseda odveč. Preveč si uklenjen v svet laži in zmot.
DRAGO: Hlapci kapitala niste dovolili ljudstvu, da se prosvetli. Bič da je dal v roko gospodi, ste učili rajo, sam bog. Tega vašega boga je treba ljudstvu razkrinkati in pristuditi. Jezus sploh živel ni! Evangeliji so zbirka neslanih bajk!
PATER AMBROZIJ: Kar izkriči se, človek! Jezus je vsem milost delil, brez razlik. Vsakomur se je nasmehljal, ki mu je bilo pri srcu zares. Še tvoja kletev se bo razcvetela v omamen cvet. Morda je najhujši rovar najmočneje človeka večnosti približal?
KOGOJ: V svetu, ki ga gradimo, mora za mračnjaki in zaostaleži, ki so cokla napredku, izginiti zadnja sled!
MARJA: Dovolj! Če temu skrivite en sam las!
KOGOJ: Kaj potem?
MARJA: Mnogo vem.
KOGOJ: Nihče nas se ne meni norcev dotikati.
DRAGO: Potemtakem greš? Kam naj bi sam?
MARJA: Odkar se mi je mrtvi tamle nasmehnil, si mi tuj. Pojdimo v miru vsak svojo pot. Morebiti nas življenje zbliža kdaj? Kdo bi o tem ugibal? Samo zdaj vas ne smem videti ne čutiti; še slišati ne o vas!
PATER AMBROZIJ: Kaj ga ne vidijo, da je ves zgrbljen in izsušen? Zemlja ga priteza vase oberoč. O, tudi on je hodil pokonci in ves košat. Samemu sebi se je revež dozdeval marsikaj. Stokrat večji sirotej je bil tistihmal. Kaj si je domišljeval! Zdaj, ko je ovenel, ko se premika komaj, ko je s pametjo navzkriž, zdaj ga pomiluje svet. Šele ko se v bil izsušiš, ko ti izpije življenje moških let slednji sok, za godbo onostranskih sfer dozoriš.
MARJA: Kakšni zvoki! Zares, pred mano se je odprla čisto nova pot. Mrtvečev smehljaj mi je bil šola, kakršne sicer ne pozna svet. V hribe med naše ranjene pojiti, umirajoče tolažiti – poslej moja zavest.
PATER AMBROZIJ: Pustite človeka pozabljati ta svet! Godbo je zaslišal, ki pozvanja z zvezd! Golobčki, grlice, vrabčki, ščinkavci, metulji, siničke, kosi, črvi, martinčki in penice, taščice, veverice, krti in ves pisani vrvež – zgrni se mu ob nogah! Kaj glasov, opoj barv, peroti plahut! Koliko bratov ti je poslal v stiski Gospod! Ti pa še tožiš, se ti zdi odveč. Kdo na širnem svetu je ta hip bolj bogat? O, ti spak! Življenje se ti smeji korak na korak. V tabernaklju te čaka sam mili Jezus. In še obupuješ, še ti je bremen preveč? Kakšen živobarven prt je razgrnil širom zemlje Gospod. Si slep? Česa si še želiš?
DRAGO: Marja, kam?
MARJA: Pohitita strmeti njegov smehljaj! Z mislijo in čutom se zagrebi vanj! Gorje ti, če ga doumeš, še večje gorje, če se boš brezmiselno potapljal vanj! Ukrepaj, kar hočeš, obračaj se, kamor te je volja; gorju se ne izmakneš.
(Odide).
DRAGO: Gorju se ne izmakneš? Marja, počakaj! Ni povedala, kaj nam je zapisano v očeh. Nekaj ve, o čemer ni bil izrečen niti namig. Kaj tuhtam in se trapim? S teh obokov in sten se plazi v nas strup! Zunaj se razcveta dan! V gozdu je svoboda, borba, partizan! Preveč so tekom stoletij namolili v te prostore prividov, laži in zmot. Tovariš, jaz ne zdržim več! Kdo je v znanosti dovolj trden, da bi ga za hip ne zmedel opoj kadil? Erman je znorel, ker mu ni bilo izhodišč. Paraliza, vsekakor. Nabiralo se je skozi bogve koliko let. Zdaj smo doživeli izbruh. Sam sem opazil, kako ga bolezen grabi izozad. Nič skrivnostnega. Ko na dlani je ves proces. Vsak zdravnik bi mi ga do pike obrazložil. Sam pa sem za hipec blodil o silah, ki urejajo svet in življenj potek. Kaj bi ne. V tej noči in podobnih okoliščinah se ti naključi tak pripetljaj. Ko da bi po tebi nekdo s kolom mahnil. Uboga Marja, ne trosi okrog njenih besed. Kakor hitro se umiri in osvesti, boš videl, z nami bo spet! Proč iz oklepa teh zidov! V gozdu se vidiva. Nov dan je pred nama, boj!
(Odide).
PATER AMBROZIJ: Lej, lej, drug za drugim beži sam pred seboj.
KOGOJ: Poslušaj, stari, da ne pisneš besede, o čemer si slišal.
PATER AMBROZIJ: Vsak si svojo uro navija sam. Ne kolni in ne dvigaj proti nebu pesti. Svoj gospod si, tvoj je res.
KOGOJ: Talijani se že pripravljajo cesto zapreti, če te najdejo tu in mrliča tu spod? In blazneža. Lahko te obdolže. Odloči se, hočeš z menoj?
PATER AMBROZIJ: S teboj? Kaj pa golobčki in mišja mati in ducat njenih otrok? In kača in drugih ljubih živali trop?
KOGOJ: Si pač nor.
(odhaja).
(Zbor mrtvih menihov prične peti sladko veličasten koral. Velikonočni zvonovi se oglase)
PATER AMBROZIJ: Jih slišiš? So že pričeli peti. Joj, kakšna glorija! Od mrtvih je vstal Gospod …
KOGOJ:
(Odide)
PATER AMBROZIJ: Ni me več. O, da že zginem, mehurček sredi vesoljnih vod. Da bi bil že eno z Njim! Ni več zemeljskih spon! Le še zračni opoj, lesk zvezd in blišč sonc! Ne se zdeti in ne odmevati in vendarle bivati! Z Bogom, z vesoljstvom v vekovek sijati, se prelivati iz cveta v cvet. Iz pene v mehur – pa si ne videti in ne slišati metulj! Po sredi in počez, pa je prečudna volja, božji res. Vse vzgibava, slednjo bil žene navzgor. Ti pa si in ko da te ni, in to je vseh skrivnosti najslajša skrivnost.
