ta bo nekoliko daljša
ker moram najprej absolutizirati nekaj stopnic navzgor pa navzdol da bo sprehajališče večje da bom tod lahko naselil svojo upokojeno desetino
pa balija z bajanico in v ozadju postavil kulise za pestrejšo igro in pa da ne pozabim hudega psa ker ne maram firbcev na svojem dvorišču
daljša tudi zato
ker postaja prihajanje vse počasnejše vse počasnejše in ker moram za tistih nekaj igric od včeraj plačevati visoke davke in gre počasi od rok počasi od rok gre. In imam pogosto mumps pa raztresen sem in ne morem do konca speljati inventure ker mi vrči popadajo iz rok tako imam spet primanjkljaj in moram spet začeti od A
aglo alta lega kadonai
in ko pridem do pesmi hijene že dozore in me mine kredasto potrpljenje ter ustrelim petelina na nebu da bo konec oslarij z vero
ker je luknjasta in piha skoznjo
posebno zdaj sredi decembra ter tako tudi na papirju dozori dekadenca vode
odbrenkam žalno koračnico zarišem nov krog in se zapeljem okrog da capo al fine da fine al capo
delam dolgo v noč coda je papigin rep
ki vzbrsti dva dni po neuspelem izkrcanju starejši bralci se gotovo spominjajo globok bo stan, lepo postlan, da gost bo mogel spati. itd. ipd. rekel sem ta bo nekoliko daljša
