1. (Anti‒»Temperaturni list številka enajst«) 18. avgusta v Celju: Sprva se mi je zdelo od sile imenitno poskusit enkrat – s tem izletom v Provanso prvič – tako čisto konkretno, kakor sem pravil, »transcendirati« tole »naše liliputanstvo« (F. Kalan), prestopiti svoje meje, zanikati svoj apriorni »provincializem« (J. Javoršek), nato pa sem sklenil enkrat za vselej opraviti s svojim intelektualizmom, se povnanjiti, integrirati in doživeti nek drug svet popolnoma neposredno, takega, kakor v resnici je, nekritično, ampak celovito, odznotraj. Narobe pa je bilo samo to, da sem se tega domislil šele zdaj in ravno zdaj. In potem še tista imenitnost tipična intelektualistična kompenzacija tipičnega slovenskega nacionalnega kompleksa majhnosti. In ko sem se vrnil iz Francije, so mi najprej zašli v roke Jožeta Javorška Temperaturni listi in mi je splahnila imenitnost.
O sancta simplicitas:
Kaj se dialektično zanikanje provincialnosti, ki jo pri nas »skorajda načrtno in skorajda strokovno gojimo (Temperaturni listi, str. 132) socializmu navkljub res kaže samo v čimštevilnejših potovanjih v inozemstvo, v literatniškem dohitevanju sveta in v slovenjenju vseh najnovejših življenjskih in literarnih (pa bolj literarnih) izumov od koderkoli? V kulturniškem snobizmu? In kako bi poskusili definirati vsebino naših resničnih potreb dandanašnji? (Po Jožetu Javoršku pa je vse že vnaprej jasno: provincialni smo, torej potujmo. Je voyage, donc je suis. Sem, kolikor potujem.) Kako bi določil bistvo zgodovine – v njej je kleč –, katere dedič sem. Ne morem se postaviti izven nje: živim tu, kjer živim, v tej situaciji, in samo od akcije znotraj te situacije bo odvisno, koliko bom ostal po provincialno ozek v svojih odnošajih. Biti svetovljan na pamet, po trištevilčnem številu viz v potnem listu, se mi zdi nekoliko kočljivo: zdi se mi, da samo po sebi zahteva postavljanje »izven«, to pa sleherno kontinuirano ustvarjalno akcijo vnaprej zanika; ta »izven« pa mora seveda spet biti posledica tistega »znotraj«, torej konkreten družbeni pojav.
Pri Jožetu Javoršku se mi zdi najbolj zabavna krčevita tragična potreba biti »razdružbljen«, biti od povsod, torej od nikoder: lastnoročno je poznal Louisa Guillouxa, Paula Eluarda in Alberta Camusa (omenjam samo najbolj znane), Camus sam ga je »pobral k sebi, kot bi pobral zlato siroto na cesti« in »ga duhovno preživljal leta in leta«. Razodelo se mi je, da je njegovo tako in tolikokrat deklarirano svetovljanstvo prav v geografskem spoznanju, kako majhen in provincialen je Slovenec sam po sebi, dokler se ne spozna s katerim od ljudi iz »svetovne kulture« (pa čeprav samo z ženo Marcela Acharda), se pri njem duhovno ne nahrani in s tem navidez premaga svojo izvorno provincialno revščino in postane meščanski citoyen du monde. Šele potem da ni več tisto, kar je bil, ampak je več. (Dandanes se Slovencu torej le ne godi več tako slabo kot okrog leta 1910., kakor nam popisuje Ivan Cankar v Slovenski legendi: vsaj možnosti so se mu odprle.)
To pa je klošmerlska poza, saj se zanima samo za vnanjost, videz in formalno kulturnost. Nehote dobi človek zoprni občutek, da je bolj ali manj vedno le odvisen od tuje duhovne dobrote, malo ali pa kar nič od lastne ustvarjalnosti; da mu je svetovljanstvo lahko samo podarjeno. Potem pa se pokaže, da se njegova ustvarjalnost izčrpa že na nivoju poetičnega zvončkljanja z besedami, v francosko-slovenskem slovarju larpurlartizma in igračkanja s formalnimi odnošaji. – In vendar je fenomen takega svetovljanstva za Slovensko precej značilen.
Vem, da ne morem ven iz svoje zgodovine in ven iz tukajšnjega bivanja in da mi tuja srečanja samo pomagajo krepiti osnovni odnos do sveta, družbe, bistvo in kreativni živec moje osnovne kritične napetosti do sveta, ki v njem živim. In da pomeni še celovita zraslost in celovita kritičnost s tem in tega, kar bivam tu, negacijo provincialnosti, vse drugo pa je le poučen ekskurz, konfrontacija, zadoščenje ciganstvu v sebi, ne pa premena v delovnem bistvu, ne intelektualistična pozicija »izven« in »nad«. Saj ostaja sicer pri besedičenju, pripombarstvu, narcisoizmu, kar nazorno kažejo Temperaturni listi.
18. avgusta v Genovi (ob štirih zjutraj):
Hitimo, mudi se nam, festival gospoda Jeana Vilara v Avignonu smo tako že zamudili za cel dan. Od Milana sem se vozimo ponoči. Vročino padske nižine, ki nas je dezintezivirala, nam jemala voljo do vsakršnih komunikacij – (pokrajina: kot bi se spravili nad Dantejev Pekel z uspešno pogozdovalno akcijo, to zaradi sonca) in kot bi sleherni sto let stari kamen izkoristili v turistične namene (na sto potnikov pride sto dvajset turistov s fotoaparati, turističnimi vodniki in učbeniki à la »Italijanščina ni težka«), skratka: dolgčas – je zamenjala tema in ta je povsem enake vrste kot prej vročina. Kupe, v katerem molčimo, pa diši po chiantiju in morju. Ampak to nikogar ne zanima. Sprijaznili smo se – šele na vlaku, po nekaj sto kilometrih – s strojevodjevo voljo. Ta nam je zdaj edina zgodovina.
Med 19. in 25. julijem v Avignonu (Vaucluse):
Potopisni impresionizem mi gre na živce. Zdi se mi, da izraža tákole lirično prizadeto, narcisoidno nepopustljivo in miselno nemočno popisovanje bolj ali manj eksotičnih vtisov s potovanja, na katerem osebna izkaznica in K-15 ne pomenita prav nič, ampak je prav »crveni pasoš« barometer imenitnosti pa eksotike, samo nemoč pred »celovitim« bivanjem, kolikor je pač mogoče, in neurejenost popotnikovih znotranjih odnosov, zlasti tistih, ki ga vežejo z ambientom, kjer se – stalno prijavljen na matičnem uradu – aktivira in kjer more njegovo bivanje edinole dobiti realne družbene dimenzije. Ne morem razumeti tistih potopiscev, ki popisujejo svoje nedoumljive neurastično-lirične težave v stiku s kakšnim trdnjavskim obzidjem ali kakšno orientalsko brivnico, niti tistih, ki se gredo gurmanske svetovljane in primerjajo mesta s pijačami; zraven pa so športniki, asketi in homoseksualci – skratka brezbrižneži. V Avignonu – trdnjavsko obzidje z neštetimi znamenitimi vrati, s strah vzbujajočo arhitekturo začuda snažnih ozkih uličic, z brezštevilnimi bistroji na pločniki (nič posebnega) ter knjigarnami, kjer obvezno na debelo prodajajo slike Gerarda Philipa monografije Gerarda Philipa in gramofonske plošče Gerarda Philipa; Gerard Philipe je prvi zvezdnik in patron Avignona – sem srečal le malo takih lirikov. Bilo pa je nešteto drugih, ki so na primer vzhičeno zdihovali in se prasketali po glavah, ko so jim pokazali mesto, kjer je Francesco Petrarca srečal Madonno Lauro, ko se je šolal na univerzi znamenitih papežev, ki so tu živeli v »avignonski sužnosti« med leti 1305 in 1403, in posteljo, na kateri je spal papež Klement VI.
Za tale čas je sploh zelo značilna ta hipertrofirana invazija zgodovinarsko preobčutljivega turizma, tistih amerikaniziranih evropskih mentalitet, ki vsako poletje za tri tedne zapustijo svoja hipermoderna stanovanja, ozke ulice svojega mesta in zasteklenele stene svojih odnošajev in odnošajčkov in se z avtomobili pa fotoaparati napotijo seznanjat s svetom in z zgodovino. In potem se začne sladostrastno stopicanje okrog sleherne bajte, ki je ali ki je ni, je pa zagotovo bila, ki je vsaj malo drugačna od običajne moderne arhitekture, okrog slehernega drugorazrednega muzeja in kioska s pornografsko literaturo, samo da je drugačna od običajne. Fotoaparati marljivo poklisajo vse banalne izmišljotine turističnih vodičev: kičaste zlate oltarje sred grozljivo temnih in hladnih galskih cerkva, zapuščena pokvarjena mlinska kolesa, ki se je z njimi ukvarjal, bogvezakaj, pomembni mlinar, rešetk na Laurinem oknu, slavoloke nepomembnih in pozabljenih zmag, mostove. Navdušujejo se, pomembni postajajo sred tuje in nedoumljive, veličastne zgodovinske navlake; kamere brnijo, švenk od zgoraj navzdol, ladies and gentlemen, mesdames et messieurs, to je v resnici slavna Palais de Papes, izredni primer srednjeveške civilne in vojaške arhitekture, je bila zgrajena v štirinajstem stoletju za časa papežev Benedikta XII. in Klementa VI., visoki zidovi, »flanked with eight towers«, skriva v sebi Klementinovo kapelo (postavljeno nad dvorano »of Great Audince«), dve kapeli, poslikani z italijanskimi freskami iz 14. stoletja, spalnico Klemeta VI., okrašeno z izrednimi podobami kasnejšega nastanka, in mnogo drugih zanimivosti, mesdames et messieurs, ekspozicija sto, blenda osem …! Pet, šest posnetkov, trideset metrov filmskega traku. Potem gredo naprej, začenja se nova avignonska sušnost, le da je ta hobbyjevskega značaja, mogoče kompenzacijskega. Jutri pa, gospodje, Pont d'Avignon ali točneje Pont Saint-Bénézet, tarasconski Ghâteau in Rocher des Doms. Kako, madame, že danes? Ne, madame, danes je nemogoče. Mais, oui, mademe, obrnite se na mojega kolego. Mais oui, jutri bi radi spali.
Ti moderni cigani, ki so zgubili zvezo z zgodovino, ker je njihovo zdajšnje bivanje v celoti neodvisno in odtrgano od nje, ti moderni izkoreninjenci: brez vsake usodnejše po plemetaških rodovnikih in tradiciji svojega rodu in svojega naroda, privezani le sami nase, na sposobnost vključevanja v močnejše mehanizme, obsojeni na podrejanje, prilagajanje in redukcije; ohraniti in razviti da je treba le tisto, kar neposredno potrebujem za tistih osem ur reprodukcije na dan, ohranjati da je treba zraven tega le še družino, samo znotraj nje se občutim kot človek, tudi kot družba; zunaj družine ničesar ni, kar bi ne moglo potrjevati; nisem več Francoz, sem le še Monsieur Hulot; samo še Mister Smith; Herr K.; tovariš Kalan; kadar je družba na psu, je družina (v meščanskem pomenu besede) sredi svoje zlate dobe in ciganstvo (v meščanskem pomenu besede) tudi. Zgodovina jim je, tem modernim ciganom fotografija v družinskem albumu ali zbirka viteških križcev v sobi za goste, kičasti falzifikat stare grške vaze. Navdušujejo se nad turistično iznajdljivostjo tega temeljitega kratkega kurza zgodovine. Prihajajo in odhajajo, važno pa je, da so jo videli od blizu in jo varno spet zapustili, jo spremenili v potrošne predmete, diapozitive in vzdihne »ah, Laura, ubogi štirinajstvrstični Petrarca; zares je bil velik tale Klemet VI.; spreminjamo se v pogrošno trgovino tradicije, v samopostrežno restavracijo za vsakdanji snobizem prirejeno preteklosti. Prideš, vidiš, greš naprej, dokler nimaš vsega v svojem kovčku. Ta veleumna potovanja, površna in intelektualistična in površna kot opisi v Temperaturnih listih, so postala temeljna kompenzacija modernega občutka nepomembnosti in zvezanosti. Mogočen komercialni mit, kjer se je mogoče za toliko in toliko denarja brez napora za eno popoldne spojiti z zgodovino, se srečavati s predniki, ki so bili toliko pomembnejši od nas, ogledati si scenerijo velikih zgodovinskih bizarnosti. Gre pa seveda za to, da je treba za čim manj denarja iztisniti čimveč zgodovine: naglica, turistična mrzlica, nestrpnost in še večja ožina celo v kompenzacijskih procesih. Šest mesecev sem moral delati in varčevati, da sem lahko videl hišo Petrarcovega poželenja! Vse skupaj pa je beden posnetek nekdanjega osvajanja sveta, nezadosten povzetek človeškega manjkanja: odtujeno zadoščanje potrebi po celostnem uveljavljanju, iskanje korenin.
Nazaj grede pa si ali v Marseillu ali v Parizu privoščijo prostitutko mulatko, če je na voljo, postarane gospe pa fanta, kupijo zadnjo pornografsko revijo in napišejo poslednjih trideset razglednic in tako sklenejo krog: pogrošno ciganstvo in pogrošno zgodovino združijo še s potrošno spolnostjo in se – z občutkom celostnosti vrnejo v svoje offices, pred televizor in za steklene stene. Doživeli so, kar se na tem svetu doživeti da, vse skrajnosti, ki sestavljajo polnost: Petrarco in Lauro in mulatko. Amen.
– Tavamo po mestu, se nalivamo z vinom (Tavel, appellation Tavel controlée, Château de Manissy, Tavel (Gard), »récolté par le pères de la sainte famille«, pogovarjamo se, prelistavamo Sartrove »Les Mots« in ne vemo, ali je ta bestseller znamenje, da se je Sartre res že postaral – kot se na priliko postarajo generali, ko začno pisati memoare – ali pa pomenijo ti njegovi spomini na otroštvo samo literarni prolog in argument v drugi del Kritike dialektičnega uma. – Kot da bi bili doma: v Ljubljani ali vsaj v Dubrovniku. Žal nam je, ker smo zamudili razgovor z Jeanom Vilarom, ex-direktorjem pariškega Thâtre National Populaire in direktorjem avignonskega festivala, po vedali pa so nam, da tisti razgovor ni bil kaj prida in da je vse popisano v brošurah, ki so nam jih v »centru« razdelili.
Takole beremo:
»Ampak, kje sploh smo? Kaj pomenijo takšnile festivali v očeh občinstva? Turizem? Kratkočasne večere? Poletne noči v starodavnem obzidju? Lepe obleke pod reflektorji? Esteticizem dolgočasja? Bi vi, Sir Shakespeare, sploh hoteli sem? Bodo festivali postali del viteške opreme modernega možakarja: med frižiderjem, televizorjem, citroyenom? Nimam nič proti: umetnik mora predvsem razumevati resničnost, človeške potrebe svojega časa. In še posebej v teatru, kot tudi poezija in slikarstvo, edinole, če se ne prepušča množičnim navadam. Svojo vlogo lahko šele takrat v redu odigra in šele takrat lahko postane zares potreben, ko se otrese njihovih razvad, ko se postavi po robu njihovi sklerozi, ko jim kot oče Ubu zavpije v obraz: »Sranje!«
Naj bo tako ali tako – ampak še zdaleč ne mislim, da se motim – postavljam vprašanje, precej vprašanj: kaj sploh so festivali? Kaj pomenijo? Proti katerim ciljem si prizadevajo? Kakšna prihodnost se jim obeta ali jim – grozi? Bodo na to vprašanje odgovarjali veterani, kot sem na primer jaz, ali mlajši? Letos je prevzel umetniško vodstvo avignonskega festivala Georges Wilson, direktor TNP – in Wilson je mlad direktor, kajne? Ampak niti on niti jaz ne veva, kaj bo s festivalom jutri. Mogoče pa niti ni slabo, da se vsako leto srečujemo s tolikšno negotovostjo. Kljub temu pa bi bilo dobro poiskati za festival nekakšno generalno in nacionalno formulo. Zakaj avignonski festival je bil potreben že leta 1947, bil pa je seveda odvisen od svojega časa; mogoče pa je nujno – ne se vzdigovati na nacionalno »višino« kot v Orangeu, ampak – združiti centralno in občinsko administracijo, ji pomagati, da bo postala tako ali drugače »estetska« (hm!) in sprostiti njeno družbeno funkcionalnost: zabavno, prosvetiteljsko, torej: kulturno.
Ali še bolje, tretja formula: počakati, da festival sam odmre ali pa da si opomore v uspehu. Kar zadeva mene, mislim, da je treba raziskati, če se mladi, obetajoči direktorji, bodoči vodje gledaliških grup ali režiserji zanimajo za bodočnost festivala. Pa predvsem še: mladi in sodobni avtorji, ki jih tako obupno manjka vse od začetka in zlasti danes. Z eno besedo, povedal bi rad tole: »Kvaliteta premiere pod milim nebom – za obzidji papeške palače – je rezultat trde discipline in športnega treninga. Avignonski festival je torej lahko edinole zgodba, povest o mladosti. Odgovoriti bo torej morala ta mladost sama.«
Avignonski festival:
Organizirata ga s pomočjo francoskega ministrstva za zunanje zadeve, ministrstva »l'Education Nationale« in državnega mladinskega sekretariata, mesta Avignon, pomembnega sodelovanja Jeana Vilara osebno in TNP organizaciji C. E. M. E. A. in C. E. A. I.; prva se ukvarja z organiziranjem počitniških kolektivov in kolektivnega preganjanja dolgega časa pod pedagoškim vodstvom; drugi je cilj favorizacija francoske kulture na mednarodnem nivoju. In tako se vsako leto pripelje v Avignon dvakrat po pet sto mladih ljudi (med 18. in 30. letom, kako piše v reklamnem prospektu), ki morejo za 100 nF preživeti v popolni oskrbi in pod »strokovnim« turističnim in gledališkim vodstvom teden dni. – TNP pa daje predstave, tri predstave vsako poletje; razgovore z režiserji, igravci in kritiki prav tako. Tako smo se znašli tu, v Provenci z blagoslovom ljubljanske zagrebške in beograjske Akademije za gledališče (kazalište, pozorište), radio, film i(n) TV, bili hkrati: brezbrižni turisti (à la USA), uresničevalci načel mednarodne miroljubne koeksistence, obiskovalci enega osrednjih francoskih gledališč, Slovenci pa še zraven razdeljeni na Kreflove in Kocbekove polovice.
V sintezi vsega tega pa:
Kritično, neprizanesljivo iščoč zveze med nami in njimi, meroč naše potrebe in njihove; sicer pa po dveh dneh popolnoma brezbrižni liberalci, pomirjeni s seboj in svetom, tolerantni in počitniški, med seboj pa povezani kot s tisto proslavljeno svetopisemsko Besedo (koliko besed je moral Jehova izgovoriti, preden se mu je posrečilo z eno samo Besedo ustvariti svet) in ta Beseda se je ves čas pisala z veliko in je bila popolnoma neomadeževana, polna omalovaževanja sleherne političnosti, zakaj ime ji je bilo Kultura (à la Josip in Tit Vidmar). Kljub temu, da smo se – tako »visoki« in »za vse večne čase« in tako brezbrižni – spraševali, ali ji je bila sploh imanentna katera usodnejša človeška potreba. Ustvarjala pa je vendarle kljub temu nekakšno družbo že s tem, da je bila prisotna. Resda je bila tista družba brezobvezna in luksuzna, ampak dovolj organska in živa na znotraj: med španci in Poljaki, Židi in Nemci, Jugoslovani, Italijani, Marokanci, Angleži in Irci itn.
M. Vilar je nekaj govoril o povesti mladosti. V utopije ne verjamem, tudi v tisto družbo nisem verjel popolnoma, ki jo je tako ad hoc tista Kultura ustvarjala, in prav sem imel. Utopija je bila in nič več (ker več ni mogla biti): ker je zlahka razpadla, ko je minil teden dni in hrupno poslavljanje na koncu, gostobesedno, sprenevedavo povzdigovanje drug drugega, objemanje križem kražem, mednarodne lažnive obljube, čisto po francosko: neskončno mnogo duhovitih, ritmiziranih besed, ki se ne ustavijo prej, ko ne dosežejo zadnjih meja fantazije. In tudi kultura: od kulturnih razgovorov do visokih predstav mnogo bolj v spretnih deklaracijah kot v resnični vsebini. Z izjemami, ampak osamelimi. Tisti enotedenski liberalistični otok, kot bi vstal iz Campanelle, je mirno zalilo morje.
Znašli smo se spet obteženi sami s sabo in z zgodovino.
Konec prihodnjič
