MET TEM ko sta Christopher Robin in Pu složno, z roko v roki odšla iz Čarobnega gozda, prešla je že mnoga zima, ki lahko bi bila, po Sivčkovem mnenju, najhujša: in medotu ni uspelo, da shujša in Robin najraje je delal pravnič – »tako vsaj nimaš prič, da ne delaš nič«, kot je sam rekel. MET TEM je preteklo veliko MEDU IN V DIRU JE PU PRED ČEBELAMI TEKEL nerodno dovolj, da se je komaj v potok zavlekel.
Mraz ga je pa presunil tako, da je pogledal v oblačno nebo, si s prstom povrtal v glavo, in brundati pesem začel je lahko: Hrkr brkr medji strup zdaj bo Winnie pil sirup, hrkr brkr medji strup tale dan je črn obup.
Ker pa človeku po taki pesmi ni laže, Pu pa ni bil poet navadne baže, da pesnil bi tako, za štos, saj vsi vemo, da bil je bos, se je ustavil, in, brskajoč po medvedji glavi spoznal, da bi rad študent postal. A bil je po rodu aristokrat in tak ni mogel v college vsak. Šel je k Robinu, naj mu pomaga izbrat.
Robin, ki je ljubil naključje, ne pa Združenih držav, s svoje je pručke vstal, da poiskal bi pravo področje.
Ker je imel še to mano, da je bil nor na skrivnosti odloči se za Ljubljano – »Že zaradi rime,« reče Pu preprosti.
Tak vzrok je povsem zadosti, strinjala sta se oba. Nemudoma sta odšla in sklicala gozdni senat. Predsednica bila je modra Sova, Sivček je imel zadosti teh norosti in je stal ob strani. Vseeno pa so bili vsi zbrani enodušno za to, da se nevednost iz gozda odstrani.
Pu je imel kratek zemljepisnitečaj, zato pač, ker je našel Severnitečaj. Seveda so spili obvezni čaj preden so odpotovali.
Naj bom kratek in povem, kaj so vpisali: Pu, že po naravi poet, šel je sedet na Primerjalno – »Itak ne za stalno«, rekel je neprizadet. Pujsek je šel na psihologijo, bil je pač majhen, naj bralci oprostijo. Zajec je zbežal na politologijo. Tiger je bil humanist, nato pa presedlal na jus, češ da ima dober okus. (Bil pa je tudi edini komunist) Kengo so materinska čustva vlekla, da je medicinsko haljo oblekla. Za Sovo ni bilo strahu, filozofija ji ne da miru, zdaj je že docent postala. Tudi Sivčku rada dala bi osnovno znanje: »To so prazne sanje,« ji odvrne, in se skeptik, k znanosti obrne. Robin bil je pacifist in postal bi rad slavist. Nočem biti nedosleden: Ru sam pravi, da se po opravljeni maturi, ker mu je v naturi, posveti kulturi. »Telesni,« vzhičena de mati.
Bralca naj opozorim, da se ritma iznebim zanalašč na ključnih mestih: le tako si pridobim njegovo pazljivost (!)
Na prelomnem smo trenutku, že obeta se najhujše, meni pa je vera vzeta; prazna so študentska leta.
IN V DIRU PO GRADIŠČU TEČE PU, Medved Pu, Medved Pu, kdo preganja te tako, kaj bo za teboj prišlo? »To preganja me spoznanja trnevka,« odvrne, v Šumiju pet šilcev zvrne. Potlej Robin ga tolaži in vprašuje: »Kakšno le je to spoznanje, mi povej?« Pu pa ne bi bil poet, če se ne izrazil spet bi v verzih: Sivček in študentje vsi, heja ho, hm heja ha, ki že dolgo so prezebali, brheja ho, brheja ho, torej, hočem reči, torej, hočem reči … vsi premraženi, tudi tisti, ki so zmrznili, heja ho, heja ho, le kvišku zdaj glavo, čas pravde prišel bo. Enkrat levo, dvakrat desno, enkrat levo, dvakrat desno, v novih hišcah bo toplo, pa čeprav tesno.
Robin vprašal bi rad za spoznanje, vse se zdelo je kot težke sanje. Pesem ta pujevska res ni bila. Potem je drugi dan Tribuna izšla.
