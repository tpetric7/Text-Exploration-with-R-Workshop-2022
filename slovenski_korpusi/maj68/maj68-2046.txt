Oči so zlepljene iz pajčevine, vid kakor tenka nitka medlo tli. Potisnjene pod čelo med spomine, kot iz davnine zrejo na stvari.
Iz ozke gumbnice priprtih vek visi iztaknjena lepota dneva. V pointilisitičnem mrlenju sneg kot senca listja v zraku odcveteva.
Odtis sveta v pogledu mrtvih gnije. Čas je razjeden z mravljami. Na tleh kakor lišaj cvetijo mimikrije.
Veter razpenja digitalno mrežo. Krik razi sluh. Dan je nagačen z mrko težo in siva plesen se smehlja v senceh.
