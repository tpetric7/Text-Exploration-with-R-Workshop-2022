Je tisti, ki na drugem koncu dežele prenaša v krušnjaku trhlo človeško črepinjo? Dar nerazumevanja? Ljubezen, katere želo išče srčiko srca? Klic iz sveta, ki ga misel ne more obiskati? Iz plazu, v katerem se vali, navzdol, navzdol se spušča. Z apnenim nekriknjenim krikom v grlu. Z obrazom, ki so ga vgnezdili ptiči med mesečinske veje.
S pesmijo, ki se skriva med debli, da sigajo psi od suhe svetlobe v gobcih. Navzdol, navzdol, brez obraza, razpadlega v marcu, juniju in novembru. Sploščenega, spremenjenega, ko se je pačil v dolgi oktobrski noči. Se igral z izdelkom, kot so oči, z rezljanjem, kot je nos, z molkom, naježenim na ustnicah. Tisti s krušnjakom gre navzgor in črepinja človeška ga tolče po bedrih, ko gre. Ko prestavlja noge s kamna na kamen, se oglaša.
Kdo kliče? Kdo je zavpil na vrhu slemena? In tisto, kar pada v neskončnem padanju z udarci, ki si dolgo, dolgo ne sledijo, čigavo je? Je obraz, ki je odpadel z veje časa? Stopalo, ki se je odkrušilo z okamenele noge? Ali mogoče pest, ki se noče razkleniti, polna zmetih listov, črk, ki so se prisušile vanjo?
