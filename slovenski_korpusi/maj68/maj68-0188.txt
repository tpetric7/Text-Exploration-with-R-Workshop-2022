Sedeli smo oni večer v kavarni ob steklenici piva, ob tisti za lahko noč, čakali avtobus ali trolejbus in moževali o filmu, deklinah, avtomobilih in drugih rečeh. Prijateljska, manj zahtevna debata, lahkega žanra, bi lahko rekli.
K mizi se je primajal možak, negotove so mu bile okončine in kar samo ga je zaneslo na prazen stol ob naši mizi. Z očmi, ki so mu malo silile vsaksebi, nas je premeril in pričel:
»Ste študentje, ne? P-poslušte, ph, tudi jaz bil sem nekoč študent, tak boem kot vi! Ph!«
Dva iz naše družbe sta sklenila oditi naslednji dan k frizerju, saj je bil očitek zaradi dolgih las še prehud.
Možak pa naprej: »P-pa p-povejte, ph, vi tako najbrž vse veste, zakaj je danes tako. Še prej pa, kaj pa sploh študirate?«
Ta sramota, zelenec naše družbe, bruc, mu je hitro začel razlagati: ekonomija, arhitektura, pravo, elektrotehnika.
Možak je globoko zajel sapo, še nekajkrat prhnil in pričel. Lepo po vrsti se je spravil nad posamezno stroko in jo oglodal do kosti. Vseh ljubljanskih arhitektonskih zmot in sporov petnajst let nazaj, predvsem pa podrtja starega Figovca je bil kriv naš kolega. Nič ni pomagalo razlagati in braniti svoja stališča. Možak je bil dobro podkovan, vsaj tako se je zdelo nam ostalim. Kolega arhitekture je ob nekaterih besedah sklonil glavo, tako da smo vedeli, da za tiste primere priznava krivdo, da se kesa »greha« starejših kolegov.
Potlej je bila na vrsti ekonomija. Tu mu ni bilo vse jasno, čeprav je imel razmeroma bistro glavo in miselnost gospodinje, ki na trgu ni vajena potrpeti vseh protislovij maloprodajne mreže in bremen malega človeka – potrošnika. Celo vice je možak poznal.
»Ali veste, kakšna je razlika med Jugoslavijo in …«
»Ja, vemo,« smo ga hitro ustavili, nakar nam je zvito pomežiknil.
»A, ti zguba, ta si pa pravnik! To pravo je danes en sam velik blef. Pravniki naredijo zakon, drugi pravniki pa vrtajo po njem, da najdejo luknje. Potem se bistre glavce okoristijo po črki zakona, ena uboga človeška reva, pa gor plača. Pa kar za vse skupaj, za one in zase. Saj ste bral', od tist'ga, ki je prodajal …«
»Seveda smo, saj ta-le ga je še poznal.« Tako smo mu zaprli usta.
»Ja, p-poslušte, pa se vi kaj učite, tam na univerzi. Kaj pa p-prav'te, a kej prašate p-profesorje, zakaj je to tako in ne drugače? Ti, električar, a sploh veš, zakaj imamo tako mal' toka? Zato, veš, ti bom kar jaz povedal! Spet je eden na nekaj pozabil. Njemu ni hudega, mi pa trpimo pomanjkanje. Kakor jaz zdajle, ko je kelnar name pozabil! Kelnar, daj še en encijan, pa še štir' flaše pira. Za tele naše bodoče inteligente ali kaj, hudiča, že bojo!«
Bil je preglasen. Opazil ga je vunbacitelj in možak je moral nehat morit navadne, mirne, plačila sposobne goste.
Preden smo vstali od mize, je bil spet bruc najbolj pameten. Dejal je: »Pa bom res vprašal asistenta, kako je s to rečjo, ki nam jo je ta-le očital!«
Ah, kaj bi z njim. Bruc je.
Trolejbusi so že mežikali z rdečimi lučmi, stekli smo za njimi.
