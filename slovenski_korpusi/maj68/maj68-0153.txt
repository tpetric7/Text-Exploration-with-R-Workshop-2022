Oče sedi na svojem prostoru, naslonjen s komolci na lipovo mizo, kot bi pognali korenine. Z veselim nasmehom v očeh se ogleduje po hiši. Prihajamo in mu stiskamo roko, on pa kar sedi za mizo, pozorno spremlja vse in je videti dosti mlajši.
Stara ura, še dedova lastnina, s hrupom obvladuje prostor, medtem ko se babica in mlada mati šepetaje mudita okoli majhnega, rjavega, nagubanega obrazka.
Mama odreže velikanski kos belega kruha, ga zavije v šumeč papir, potem pokliče sosedovega kuštravca in mu šepetaje naroča, naj bo v bližini.
In ko odhajajo, jim pravi, še teh tisoč din mu dajte, da se bo spominjal tega dne. Fant v poskokih priteče k vežnim vratom in prestreže pot beli culici. Ko dobi, kar mu gre, ker se je prvi srečal z novim človekom, steče proti radovednim obrazom na oknih sosedove hiše.
Potlej sedejo v avto, ker je po naključju pred hišo in se odpeljejo na veliko skrb babice, ki vse bolj zaupa svojim nogam.
Dečko gleda pisano, ko dajejo zanj izjave (zlasti botra odganja hudobnega duha, da odmeva po vsem prostoru) – in zatrdila, ki mu jih ne bo treba nikoli izpolnjevati.
Ob vrnitvi je še bolj veselo: spet pijemo žganje in kavo in mislimo nase.
Sina izroče materi, da ga nahrani, potem fant malo pojoka in zadremlje v košu, kar je zdaj njegova dolžnost.
Tukaj spi zdaj kal našega odhoda. Nabira si moči, da nam odvzame vse, kar smo mi iztrgali očetom in dedom, da se poroga nad starim in si domišlja, da se svet začenja pri njem.
O, da bi te izučile norosti očetov in dedov.
Očetovo zadovoljstvo se stopnjuje s spitimi kozarci, vesel in z osebnimi spoznanji prepojen pogovor vodi ob obloženi mizi. Brat in žena, ki sta poskrbela za svoje skrbi, molčita in se prepuščata besedam drugih.
Oni tam v košu, se kljub temu, da nima še obraza, ki bi se vtisnil v spomin, vrašča, vrašča med nas in terja svoj prostor ob mizi, v hiši, povsod. Dajmo mu ga, toda sam naj se dokoplje do njega.
Po malem pijemo in mislimo nase.
