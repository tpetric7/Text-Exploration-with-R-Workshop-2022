Nekoč sta živeli dve podjetji. Prvo ‒ »Zelje« in drugo ‒ »Velegriz«. Lahko vam je popolnoma jasno, da gre tu za ustanovi zajcev. Sicer pa, poglejmo si zgodbo do konca.
V prvem podjetju je dolžnost šefa opravljal tovariš zajec Sivec, v drugem pa tovariš zajec Belko. Bila sta dobra prijatelja in se včasih srečala na velikem zelniku, tam zadaj, za bukovim gozdom, in se malo pogovorila. In je nekoč začel Sivec!
»Hm, poslušaj no, Belko, slabi časi! Cene rastejo in iz dneva v dan težje živim.«
Pa ga je zavrnil Belko:
»Ne govoriči, Sivec, bodi mož. Stisnimo malo, pa bo že šlo!«
»Oh, ne, prijateljček. Glej, jaz sem šef mojega ljubega »Velegriza«. Saj je vse lepo in prav. Zelja in korenja imam še kar, doma vedno v »i« zijamo, po kupčijah in na izlete ne hodim peš, temveč, tako, no, kot se mi spodobi. Pa potem še hladilnik in še kaj. Priznam, saj nekako gre, ampak moji zajčki, saj veš, skrbeti je treba zanje, poleg tega pa se časi spreminjajo in prevozna sredstva se spreminjajo z njimi. Menda ne bom jaz, Sivec iz »Velegriza« cepljal za časom?!«
»Res je, res, kar praviš. Hudo se nam obeta, vse se mi tako zdi. Ampak, pomagati si moramo, pomagati. Brez tega ni nič. Treba se je razumeti med sabo.«
Pa se je zarežal Sivec in rekel:
»Tako, tako, pametno si govoril. Tvoj um krasi slava pradedov. Glej, saj poznaš mojo Sivko. Zaposlil bi jo rad, zaposlil. Pa ne bi je hotel v mojem podjetju, mojem ljubem »Velegrizu«, saj razumeš, zajci radi govoričijo in blatijo, pa sem mislil, da bi ti, takole, moji Sivki primerno …«
Belko se je nasmehnil in prikimal:
»Za prijatelja vedno. Pa bom malo pogledal tja v pisarniško dejavnost, in našel bom kaj tvoji Sivki nekaj primernega, saj vem, kako je. Cene rastejo, zajec kot tak pa vendar mora ostati na primerni višini!«
In sta udarila v roke, dobra prijatelja, tovariš zajec Sivec in tovariš zajec Belko, šefa svojih ljubih ‒ »Velegriza« in »Zelja«.
Za tovariša Sivca tovarišico zajko Sivko pravijo, da je zelo marljiva in pripravlja celo daljše razmišljanje o odvečni zajčji delovni sili pri rezanju zelja.
Padlo je nekaj dežja in preteklo je nekaj vode v potokih.
»Treba se je razumeti med sabo in si pomagati,« je onega dne rekel tovariš zajec Belko, ko je srečal tovariša zajca Sivca iz »Zelja«. »Saj jo poznaš, mojo Belico …«
