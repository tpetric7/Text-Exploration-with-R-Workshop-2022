Trg revolucije v Ljubljani, zadnje dni novembra, že skoraj urejen – tako kot so pred nekaj leti načrtovali. Ali pa malo drugače, vendar še vedno v marmorju, steklu, betonu.
Slavimo: Dan Republike.
Slavimo: dograditev maximarketa.
Trg revolucije naj bi bil simbol te revolucije. Tu je sedež revolucionarne oblasti: skupščina v lepi zgradbi, s kipi ob vhodu. (Na drugi strani zgradbe je CK partije. Vmes, na dvorišču sejna dvorana.) Ljudska oblast – oblast, ki je izšla iz revolucije. In še več: razvijajoče se samoupravljanje.
Po zidovih sosednjih hiš še zmeraj visijo, že malo raztrgani in obledeli, plakati: samoprispevek v Ljubljani, vsi na volišča, vsi glasujmo za, kajti »očka, mamica, dedek, babica …« ali ne veste, da »sodobna industrija potrebuje sodobne strokovnjake, take pa vzgajamo v sodobni šoli« …
Kajti imamo skupščino, dobili smo amandmaje, skupščina je samoprispevek, samoprispevek je šola, vrtec, socializem. Vsi smo za …
Nasproti skupščine se dvigata stolpnici. Tu bi moral biti izvršni svet, pa še zmeraj domuje nasproti ekonomske fakultete. Ena stolpnica je še danes nedograjen skelet, v beton pretvorjen denar za izgradnjo ekonomske fakultete, izvršnega sveta in še česa. V drugo se je vselil finančni kapital: Ljubljanska banka, pravi naslov za denarne zadeve. Banka je denar, denar je moč, moč vlada, denar vlada, banka je nasproti skupščini, je višja od nje.
Dobili smo še maximarket, največji, najnovejši, najlepši, najbolj založen, z najbolj prijaznimi prodajalkami, nižjimi cenami, discount prodajo, parkiriščem za avtomobile … »Vsaka civilizacija si gradi spomenike, ki najbolje izražajo njenega duha« … In študentje jih spravljajo v negotovost. Vseh 10 milijonov NDdin, ki so vloženi v maximarket, v naš maksim! Nosijo plakate: »Tu smo, vaši smo!« »Čutijo se oropane, so osamljeni in govorijo o oblasti združenega delavskega razreda in o tem, da je narodni dohodek tako visok, kot je. Da se denarja ne da pricoprati, ampak samo porabiti. Tako ali drugače, za maslo ali topove, kot piše Samuelson v svojih učbenikih. Za novo ekonomsko fakulteto ali za maximarket, kot se dogaja v resnici.
Maximarket je utelešeni trgovski kapital, v vsej svoji marmornati bahavosti, z vsemi ljubkimi prodajalkami vred. –
Trg revolucije v Ljubljani, zadnje dni novembra: skupščina, Ljubljanska banka in maximarket. Na drogovih visijo partijske zastave, rdeče kot kri, z zvezdo, srpom in kladivom. »Proletarci vseh dežel, združite se!« Ob njih jugoslovanske in slovenske trobojnice, z rdečimi zvezdami. In rumene zastave, z rdečim krogom in črkama »mm«. Maximarket. Maximarket. Maximarket.
