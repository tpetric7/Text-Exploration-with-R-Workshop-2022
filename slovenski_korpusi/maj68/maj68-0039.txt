Korak se mi je sam po sebi ustavljal. Kljub najtrdnejši odločitvi nisem mogla pritisniti na starinsko zakrivljeno medeninasto kljuko. Potem sem si še enkrat ponovila razloge za to dejanje in počasi vstopila.
Temačna zlatarnica. V steklenem pultu polno raznovrstnih prstanov. Vseh mogočih, z razkošnimi barvastimi kamni. Tudi poročni prstani so bili tam, podobni temu na mojem prstu. S seboj sem prinesla mraz z ulice. Pomočnik, mlad fant s črnimi kodri, se je vprašujoče ozrl vame. Njegovemu pogledu sta sledila še moški in ženska, ki sta očitno kupovala. V hipu mi je prišlo v zavest, da bom prodala svoj poročni prstan. Zato sem prišla. In ti trije me bodo začudeno gledali. Vsaj s prsta bi ga morali sneti zunaj! Niti tega se nisem domislila. Obstala sem. Ženska pri pultu je ravnokar na mesnate nenegovane roke natikala prstan ogromne vrednosti. Moški jo je gledal ljubeče in ponosno.
Tako me je gledal on, ko mi je nadel široki zlati obroček.
V avtu je bilo toplo in zunaj je snežilo. »Ne bova se poročila, nikoli ne,« sem rekla. Brez trpkosti sem se tega zavedala. Ne, najinega doma, najinega življenja nikoli ne bo. In vendar ne maram v zameno za to nobenega drugega doma, nobenega življenja.
»Ne, ne bova. Toda – bi hotela vseeno nositi spomin name?«
»Bi ...«
Nisem ga pogledala. Segel je v žep in mi nataknil obroček. Bežno sem ga poljubila in skočila iz avtomobila na sneg. Žarometi so se prižgali in odpeljal je. Z nenavadnim lepim občutkom sem stopila v hišo. Vedela sem, da prstana ne bom nikoli snela, pa naj srečam drugega človeka ali se celo res poročim. Hotela bi se poročiti točno s tem prstanom ...
»Želite, prosim?«
Menda je fant za pultom že nekajkrat ponovil vprašanje. Ženska je še vedno pomerjala vsa zlata čuda prodajalne.
»Prstan bi rada prodala,« sem poskusila izgovoriti čim trdneje. Snela sem rokavico in nato prstan. Brez besede sem ga položila na pult. Troje pogledov je zavrtalo vame.
»To boste prodali?« je bedasto vprašal fant za pultom.
»Da, to,« sem pribila.
Fant je vzel prstan. Dal ga je na tehtnico. Ob drobnem kovinskem zvenu sem se bolestno zdrznila. Konec zgodbe. Sklep, da prstana ne bom snela, je držal le dva uboga meseca. Oprosti, dragi, moralo se je zgoditi. Oprosti, nimam denarja in lačna sem. Oprosti, da mi je želodec več od tvojega spomina. Vem, da bi morala potrpeti. Toda preslaba sem.
»Tisoč petsto dinarjev dobite,« sem zaslišala fanta.
»Kar dajte ...«
Moj prstan je izginil v predalu. Namesto njega sem dobila nekaj umazanih bankovcev. Kako malo je vreden. Tako malo, da bom nekaj dni bedno jedla. In danes je božič, nekdanji praznik. Moja preteklost, moja zgodba. Vse je vredno le teh tisoč petsto dinarjev.
Stopila sem na ulico, med bele padajoče snežinke. Solze so mi brezmočno tekle po licih. Zgodbe je resnično konec. Da, konec.
