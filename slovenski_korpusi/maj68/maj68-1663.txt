pognale v rosi spet so korenine na novo pot me jutro je nosilo, ljubezen mlado v srcu je zdramilo, ponovno sončne so bile planine.
Lepi dnevi tekli brez praznine, še vedno srečo je kolo gonilo, spoznanje teme se še ni rodilo, a končno tudi to veselje mine.
Prišli oblaki so s temo obdani, zelena polja megla je zakrila vrhovi sreče zdaj so že končani.
Usoda zla je sonce zatemnila, cvetovi jutra v megli pomendrani, krasna pomlad je zopet preminila.
Zakaj ste vrh pomladni razdejali, zakaj ste sanje moje v jutru strli, zakaj ste koreninam rast zatrli, zakaj ste vrh pomladni razdejali, zakaj ste pot oblakom teme vtrli, zakaj ste mojega se cvetja zbali, zakaj ste vrh pomladni razdejali, zakaj ste sanje moje v jutru strli?
Zakaj ste živega me pokopali, zakaj je moje polje pokončano, zakaj zasuli pot ste nekončano, zakaj ste živega me pokopali, zakaj žerjavice ste vsuli v rano, zakaj ste korenine izruvali, zakaj ste živega me pokopali, zakaj je moje polje pokončano?
Svinčena tema me je zagrnila, vetrovi sive megle so prignali, temni oblaki sonce so izgnali, črna reka polje je zalila.
V izgubljenem boju me je noč zakrila, strašno pesem so valovi ubrali, akorde so razbijanja igrali, pomlad se v srcu več ne bo rodila.
Zatrta pesem pela ni k uporu, nobena luč mi zdaj več ne pomaga, uvela roža padla je v naporu.
Od boja v jutru jablana omaga, omahnil ptič v krivičnem je zastoru, lahka bila je vaša črna zmaga.
