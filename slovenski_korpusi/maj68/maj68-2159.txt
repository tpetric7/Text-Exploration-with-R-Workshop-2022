(Odlomki iz sanj)
Vožnja je tiha; negibnost negibna; zvenenje sluteno; nobenega pričakovanja; ozračje je gosto, zavešeno z opečnato neodločljivostjo. Bela, emajlirana ploščad drsi po prostoru. Sedem togih postav, sedem obrazov razvrščenih v krog; dekle in šest fantov v motnem vetru na poti iz teme neznanokam. Oči vseh so uprte v vse; oči vseh so slepe, le še bledo svetlikanje. Za njimi ostro grmadenje pločevine zamolklega leska, robovi parajo prostor. Lesk je podoben ZVOKU, je čisto na robu med mrtvilom in sproščanjem, ZAZVENEL BO, ZAZVENEL BO, ZAZVENEL, ZAZVENEL …
Obraze fantov pokriva rumen puder, rumen, zelo rumen, hladno rumen; ustnice so violičaste in gladke kot ribja hrbtišča. Dekletova obraz je bel in napet. Ribja hrbtišča razklenejo strogost, razvlečejo črte obraza za smeh in onemijo – smeha ni, niti kakega hropenja, sploh nobenega glasu, le bleščanje in prelivanje senc nad ploščadjo iz emajla.
V tem ozračju je vsako gibanje počasno, togost je počasna, brezglasnost je počasna, napetost je počasna. Ko telesa nazadnje zatrepečejo, zatrepečejo počasi in potem počasi zanihajo oglate gibe. Smeh se splošča, se osvobaja, podira zavore; smeh je težak in zloben, pritajeno polzi med zobmi, se vsipa čedalje bolj hrupno in se v kepah lepi na obraz dekleta, na telo, da postaja topla in vlažna in čedalje manj negibna. Dekle se boji, iz obraza izgineva vsa mistična prosojnost. Rada bi ostala negibna. Strah jo je; veke in ustnice zatekajo, potem zajoka popačeno.
V višini njenih oči trepetajo beli koščeni prsti; eno samo prasketanje leska. Vdolbine na dlaneh ji ponujajo srebrne kovance, njena zavest je polna kovancev, zenici sta kovanca; v ozadju se krohoče rumena maska. Iztegnjena prsta preudarno jemljeta kovanec za kovancem in jih sploščata na ploščad; tik pred njenimi očmi; drugega za drugim, drugega za drugim, drugega za drugim, drugega za drugim … utrujajoče dolgo.
Nekaj se je moralo zgoditi, prav gotovo; zadaj za opečnatimi obzorji, ki so podobna kulisam iz lepenke. Na vso moč se trudi, da bi dognala, kaj je bilo, kaj se je zgodilo, da je obsojena na to potovanje; stegnila bi roko in predrla lepenčna obzorja, a so nedosegljivo daleč, čeprav jih čuti po vsem telesu. Spomin se spotika nazaj, leze čez pločevino; neučakana rezila se zajedajo vanj, lesk ga žge, da ni ničesar za kar bi moral obstajati.
Od dekleta je ostal samo še idiotski jok, čisto bebast jok; drobna postaja, čisto pri tleh se krči, stisnjena ob svoje lastno okostje, ki se ga v grozi oklepa.
2
Soba z nizkim stropom in stekleno steno. Sprememba prostora je zelo otipljiva. Dekle je mirno. Samo tipa okoli sebe. Sest spremljevalcev tipa okoli sebe. Vse je zelo otipljivo, prav puščobno.
Dekle povesi roki k telesu in tako obstane in tako stoji in prav nič ne počne.
V tej popolnoma tuji sobi je kar tako, po naključju odkrila dva predmeta svojega otroštva, neverjetna slučajnost. Podolgovat, oblazinjen stol iz svoje otroške sobe – slonokoščene barve in enaka zakonska postelja iz spalnice staršev.
Vračanje ali ponovno odhajanje v vetrovne noči. Med hišami so napete žice in na njih nihajo svetilke. Noči brez spanja; premetavanje svetilk nad parkom; po sobi se podijo sence in se v svojem grotesknem plesu spotikajo ob slonokoščeni stol, kamor je naložila drobne keramične vrče, izvezene blazinice iz črnega žameta in Šeherezadine pravljice. Dolgo strmi vanj iz svoje postelje in si zatiska ušesa. Veter tuli. Pokriva se z odejo, krči se, da bi bila čisto drobna, a se ne more skriti.
V bolniški sobi za cvetličnimi vzorci paravanov ležijo bolne ženske; diši po limonah, soba je polna tega vonja, ki je razpolovljen, suh, sredica skrčena in nekoliko posivela. Ženske s prerezanimi dojkami kolnejo prostaško, šepetajo strastno, tulijo živalsko. Ne vidi jih. Ker je polno cvetja v belih okvirjih. Samo mamo. Njene prerezane dojke, mlahavo in ostudno razpotegnjene po rebrih, popolnoma usahle prsi. Nikamor ne more. Nikamor noče.
Minja prihaja pogosto. Nikoli se ni mogla sprijazniti z njenim mozoljčastim obrazom in plavimi lasmi. Klepeta in stresa z glavo vmes pa živčno kadi. Neko noč pride k njej v posteljo. Čisto tiho se razpravi in razširi oster vonj po potu. Leže in čaka. Ko se vrata drugič odprejo ve, da prihaja Tija. Podrsava po parketu velik in debel in zadržuje dih. Vrže odejo z Minjinega telesa, potem je vse tiho, neznosno tiho, dokler Tija ob postelji ne poklekne in zarije glavo na Minjin trebuh. Potiho govorita, rotita …
Sedi na gugalnici in se poganja. Tija stoji spodaj in se smeje, brki poplesujejo po vsem obrazu. »Tija, Tija, glej!« – razširi roki. V naslednjem hipu obleži pri njegovih nogah krvava. Prime jo v naročje in teče z njo po stopnicah.
»Mala, mala, mala« – pozibava jo in ji briše kri z obraza.
Tija še vedno kleči ob postelji, hrope in stoka, Minja ječi.
»Spi mala, spi« – začuti vlažno roko na obrazu. Soba je polna mrzličnega šepeta.
»Spi deklica.«
Vidi ga, kako ji maha z balkona. Morala bi steči. Pa ne teče. Hodi počasi. Tija jo pri vratih zagrabi in vrže v zrak.
»Nekaj sem ti prinesel.« Nosi jo po stanovanju.
»Marija, otrok je že doma.«
»Prinesel sem ti čika Jovana Jovanovića-Zmaja.« In je res. Skobaca se iz njegovega naročja, prime knjigo in mu jo izroči.
»Ne maram, lažnivec.«
Smeh splahni. Tija splahni, se obrne in odide. Sliši njegove korake. S stisnjenimi pestmi sloni na vratih. Tija teče po stopnicah.
»Nisem hotela, nisem hotela.« Tija je že v drugem nadstropju.
»Tija, vrni se, Tija.« Po hodniku odzvanja. Vežna vrata se zaloputnejo.
Čez pokopališča na vojvodinski ravnini večno piha veter. Nekajkrat se je peljala tja v črnem, rdeče oblazinjenem taksiju. Tam se ne bo nikoli nič spremenilo, vsak njen obisk bo natančno tak kot vsi prejšnji. Še celo profil taksista bo večno enako tog in nerazrešljiv. Drevored, morda so topoli. Vsakič sreča kak pogreb; potke med parcelami, na dolgih drogovih tablice iz črne kovine in bele številke. Zelo jo zebe. Išče dolgo. Potem stoji brez misli pred na pol preperelo leseno tablo s črkami – med nekim davno mrtvim in ničemur podobnim cvetjem.
3
Dekle še vedno stoji v tuji sobi, za katero ne ve kam spada, katera ulica, katero mesto? Še vedno strmi v slonokoščeno barvo. Njeni spremljevalci se bližajo stolu z zavistjo in zlobo. Izmislili so si igro. Puder se je nagubal v drobne črte ugodja, zelo spokojnega, preračunljivo premišljenega ugodja. Zagrebijo stol in ga privlečejo pred njo. Fant v ogrinjalu, ki sega do gležnjev zleze nanj in se skuša zravnati, a se mu nikakor ne posreči. Podpirajo ga z vseh strani. Roki neznosno bingljata, veki sta komaj še rahlo odprti. Dekle je gledalec. Opazuje nihajočo skulpturo rok in obrazov. Pričakuje, da se bo kaj zgodilo, kaj presenetljivega, da bo kdorkoli kaj napravil, ali da bo oni omagal in padel, ali karkoli. A ne zgodi se prav nič. Dekle se začne umikati.
»Naj ostane!« ji kričijo, gleda naj, naj se ne premakne. Dekle pospeši korake. Mora oditi. Kamorkoli, mora, na kakršenkoli način. Boji se jih. Skulptura razpade. Šest fantov se v strnjeni vrsti pomika proti njej. Soba je zelo dolga in zelo nizka. Lahko bi se celo večnost tako preganjali. Pada, pada, pada, pada, padaaaaaaa; na zakonsko posteljo iz spalnice njenih staršev; že dolgo tega. Obraz njenih spremljevalcev se globoko in počasi sklanja za njo.
