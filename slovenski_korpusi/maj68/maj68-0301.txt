RAZUMEVAJOČA RUSKA DUŠA
Prejšnji teden je Naselje obiskala delegacija z univerze v Minsku. Sami častitljivi profesorji naše univerze, dekan in rektor univerze v Minsku, so obiskali žensko stolpnico, kjer so si ogledali tudi notranjščino sob.
Direktor Naselja je hodil spredaj, potrkal in iz sobe: »En moment …« Skoraj v vsaki sobi je bil »kolega« na obisku, je bilo gostom dano vedeti.
Rusi so se hudomušno spogledovali, vedoč, da so to »poseščenija serdečnoj prirodi«.
TO SE ZGODI SAMO
Naš šolski sistem daje izredne možnosti talentom, da se med šolanjem ne »mudijo« po sistemu »iz letnika v letnik«, ampak da lahko preskakujejo kar cele stopnje.
Danes je že možno priti z enim samim razredom gimnazije (nedokončana srednja šola) kar na drugo stopnjo. Za sedaj te izredne možnosti nudi samo Visoka šola za politične vede v Beogradu. Sprejemni izpit iz devetih predmetov opraviš in že preskočiš pet let zamudnega učenja.
Kdaj bomo te dialektične skoke iz »kvantitete v kvaliteto« uvedli še na naših fakultetah?
MI GOVORIMO …!
Ob zaključku odprtega sestanka komparativistov, ki je bil posvečen aktualnim problemom slovenske kulture, je delovni predsednik v veličastnem tonu izjavil:
»Naša stališča niso samo stališča študentov na Filozofski fakulteti, to niso samo stališča VSEH študentov; mi govorimo v imenu CELOTNE mlade generacije!« – ŽIVIO MI!!!
NEVARNOSTI NEVTRALIZMA
Bilo je na neki nedavni partijski konferenci. Na vrsto je prišel predlog za izključitev nekega člana iz ZK. Večina je glasovala za izključitev. Neka članica pa se je vseeno vzdržala, češ da se ne more opredeliti ZA, ke rni dovolj seznanjena s celotnim primerom, ker obravnavanega tovariša ne pozna dovolj in zato taka njena odločitev zanjo ne bi bila moralno opravičljiva.
Pa ji je nekdo od očitno preveč nestrpnih članov z grozilnim tonom dal vedeti, da bo še hudo pomnila, ker se je vzdržala in ni za vsako ceno glasovala ZA.
Nekateri komunisti očitno pozabljajo, da lestvica odgovorov pri glasovanju nikakor ni obvezno enojna, marveč trojna: ZA – VZDRŽIM SE – PROTI.
