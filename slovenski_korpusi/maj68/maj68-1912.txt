Zakon o narodni obrambi in vseljudskem odporu predvideva, da bo moral imeti vsak občan osebna zaščitna sredstva, če bi sovražnik uporabil NBK bojna sredstva. K tem zaščitnim sredstvom sodi tudi protiplinska maska. Osebna zaščita je občanova dolžnost v splošni obrambi domovine.
Nasprotno pa menim, da je v mirnodobnosti domovinina dolžnost, da brani občana. K tej dolžnosti sodi nedvomno obramba občana pred zastrupljanjem z nečistim zrakom. Tako se že zdaj kaže potreba po uporabi protiplinskih mask.
Zato predlagam: ker domovina ne more preprečiti (vsaj ne v potrebnem najkrajšem času) nadaljnjega zastrupljanja ozračja, naj federacija v dogovoru z republikami in občinami nemudoma sprejme zakon, ki bo obvezoval občine, da svojim občanom kupijo iz sredstev za komunalno ureditev protiplinske maske za mirnodobno uporabo. Hkrati naj odgovorni za zaščito občanov razmišljajo (intenzivno), kako bi s protiplinskimi maskami zaščitili pred zastrupljanjem in žalostno pogibljijo tudi živali, drevesa in cvetlice, da poljskih kultur ne omenjam!
Vsi, ki bi utegnili podpreti moj predlog, naj izraze solidarja pošljejo zvezni in republiškim skupščinam.
V pomanjkanju kisika in s tovariškimi pozdravi –
Aerob.
