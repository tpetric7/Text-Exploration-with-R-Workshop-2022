Birokracija je verjetno kvaliteten uvozni produkt, ker ne verjamem, da bi mi bili zmožni izdelati kaj tako kvalitetnega in neuničljivega. Poleg njenih mnogih slabosti je nesreča tudi njena nalezljivost, ki močno spominja na podobne simptome gospodarskega kriminala.
Ime produkta je prav tako uvoznega izvora, sestavljeno pa je iz besede biro, ki jo verjetno vsak Jugoslovan predobro pozna, ter besede kracljati, kar v žargonu pomeni »lepo pisati«.
Iz tega sledi, da imamo lahko za birokrate vse tiste, ki trošijo svojo energijo s tem, da v delovnem času pišejo pisma, rešujejo križanke in še kaj, seveda vse v smislu modificiranega socialističnega načela: »vsi zanič, eden za vse.«
Prvič sem to stvar spoznal, ko je moj stric, doma nekje iz okolice, prišel v mesto, da nekaj uredi. Ves dan je tekal naokoli, izpolnjeval formularje, kupoval obleke in vse podobno, kar k taki stvari sodi in zvečer, ker ni mogel vse v enem dnevu urediti, prišel k nam spat.
»Ta birokracija me bo nekega dne spravila v grob,« je ves čas ponavljal ves besen, pridružil pa se mu je tudi oče, ki je tistega večera moral spati na tleh, a njegovih monologov zaradi bontona raje ne bi opisoval.
Ko je stric naslednjega dne odhajal, mi je zaupno šepnil:
»Ej sine, dal bi ti kakšnega jurja, toda saj veš, taksa, formularji … tako sem brez dinarja!«
Takrat se je birokracija zamerila tudi meni.
Nekega dne sem moral po podobnih opravkih tudi jaz. Postavil sem se pred linico. Čakam, čakam, za menoj pa cela vrsta ljudi. Tam onstran administrativne prepreke pa vse tiho. Pogledam na uro, pozno je že, imam še važen sestanek …
Končno se pojavi bela ročica in mi vzame iz rok tisti kup formularjev. Oddahnem se, tedaj pa se roka znova pojavi.
»Potrdilo o rojstvu?«
Razburim se: »Hudiča, ali mi ne verjamete, da sem rojen? Mudi se mi!«
»Tovariš, mi tukaj delamo …«
»Prekleta koza birokratska,« izdavim …
(Tistih sedem jurjev za žalitev časti sem že prebolel.)
Pred dnevi sem bii na eni izmed fakultet. Hotel sem dvigniti le neke dokumente, čisto normalne in družbi nenevarne dokumente. In glej čudo! Tista ženska je brez jeze segla po eni izmed zajetnih map in začela iskati. Preišče eno do polovice, nato pa seže po drugi. Da, končno. Vse zabriše vstran in jezno zamomlja: »Pridite drugič, zdaj se mi ne LJUBI!«
»O ti babše prekleto,« si mislim, »le zakaj požiraš naša družbena sredstva, ti hudič ti, birokratski …«
Toda zadržim se, le roka mi čudno trepeče, verjetno ob misli na njeno drobovje.
In tako ostajam sam, zapuščen v borbi proti ljudskemu sovražniku številka ena. Edina sreča je, da se mi je pridružil brat. Sicer je tipičen primer birokrata že zato, ker mu moram praviti »gospod«, toda naj mu bo, že zato, ker se je spreobrnil. Pravi, da črne kave več ne more videti in da se mu ob pogledu na kakšen formular kar obrača želodec …
Bog mu odpusti grehe, ne vem le, kako more delati proti državi …
