(TV igra za staro in mlado)
OSEBE:
MIŠA
Ico
NASTOPAJO ŠE:
Ženska Voznik 3
Štopar Voznik 4
Voznik 1 Voznik 5
Voznik 2 Mopedist
Mimo se peljejo naključni popotniki v času snemanja.
Igra se dogaja v mesecu avgustu, od jutra do večera, na avto cesti in v bližnji okolici.
1.
Vpadnica avto ceste na robu mesta. Zadaj: polje. Sončno jutro v avgustu. Vročina. Pri obcestnem kamnu stopata Miša in Ico. Na tleh poleg njiju je prtljaga: borša in nahrbtnik. Promet je bolj ali manj gost, hrup vozil, ki peljejo mimo, je nadležen.
MIŠA: Ta bi lahko ustavil …
ICO: Kurba. Same kurbe, same preklete kurbe.
MIŠA: Če bi bila sama, bi se že peljala …
ICO: Drek – bi se peljala.
MIŠA: Bi se.
ICO: Ne fantaziraj.
MIŠA: Tebe je zagledal, pa se je premislil.
ICO: Ne ga srat.
MIŠA: Hotel je že ustavit, potem pa je potegnil, ko je videl, da si ti z mano.
ICO: Miša? A ti resno misliš, da sem jaz zate nekakšna ovira ali kaj?
MIŠA: Skrij se v jarek, pa boš videl.
ICO: Ne bom se skrival.
MIŠA: Skrij se, no.
ICO: Ne.
MIŠA: (Ga draži.) Bojijo se te.
ICO: Zakaj? Zakaj naj bi se me bali?
MIŠA: (Uživa v tem, da se Ico nervira.) Ne vem … Se te pač bojijo.
ICO: Jebe se jim, to je. Preprosto. Jebe se jim, nič drugega ni.
MIŠA: Strah jih je takih fantov kot si ti.
ICO: Kakšen pa sem jaz, kaj?
MIŠA: (Se smehlja.) Potuhnjen in nevaren tip. Tak zgledaš. Jaz bi se te prestrašila, če te ne bi poznala …
ICO: Koza.
MIŠA: Rajši vzamejo punco, če je sama …
ICO: Al pa fanta … Če je sam.
MIŠA: Potem se pa ločiva, dajva, vsak zase … Bomo videli, kam bo kdo prišel. Poskusiva.
ICO: Ne. Skupaj bova. (NEPREKINJENA KOLONA VOZIL DRVI MIMO. VOZNIKI S POGLEDI OTIPAVAJO ŠTOPARJA, DAJEJO ZNAKE S PRSTI, SE NASMIHAJO, MAHAJO Z ROKAMI. ICO IN MIŠA MOLČITA.)
MIŠA: Si videl tistega, kako se mi je nasmehnil.
ICO: Si že spet domišljaš, a ne?
MIŠA: Pa se je …
ICO: (Se jezi.) Pa kaj je pol? Kaj hočeš reč s tem? … Kaj potem, če se ti je nasmehnil?
MIŠA: Nič. Rekla sem samo, da se je nasmehnil.
ICO: (Tečen človek.) Zakaj potem sploh to omenjaš? Saj je normalno, če se ljudje nasmihajo, ne? … A ne?
MIŠA: (Se smehlja.) Ni normalno. Če se tako nasmihajo – ni normalno. Mene zmeraj razburi, če se nekdo tako nasmehne.
ICO: Pička trapasta. Pa si res trapasta.
MIŠA: (Igra jo zabava.) V redu, sem pač trapasta. Taka sem, kaj češ …
ICO: (Se razburja.) Laska ti, ker se ti je nek bebec iz avta nasmehnil in si pri tem mislil bogve kakšno svinjarijico.
MIŠA: Me nič ne briga, kaj je mislil.
ICO: Pa te. Pa te. Hočeš, da jaz uganem?
MIŠA: Ni treba.
ICO: Mogoče si je mislil: Glej jo prasico, to bi pa …, če ne bi blo tistga tipa zraven …
MIŠA: Kaj pa ti veš, kaj si je on mislil?
ICO: Toliko vem kot ti. Ti točno veš, kaj si je frajer mislil.
MIŠA: Jaz sem samo rekla, da se je nasmehnil, ne pa da si je kaj mislil.
ICO: Tebe ni zrajcalo to, da se je nasmehnil, ampak to – KAKO – se je nasmehnil.
MIŠA: A je to sploh važno?
MIŠA: Ico, ti vse pokvariš. Ti si mojster za to, da človeku zagreniš kakšen lep trenutek.
ICO: A je bil tisto zate lep trenutek?
MIŠA: Bil je, ja.
ICO: Pismo rosno, kako si ti za luno. (Jezi se.) Krava. Videl sem, če že hočeš kaj vedet, kako te je pogledal in kako se je nasmehnil: Prav svinjsko te je pofukal z očmi. Mimogrede, plf … – pa je šel.
MIŠA: (Malček užaljena je, pa vendarle zbere moči za nasmešek.) Mogoče mi je bilo pa ravno to všeč. Kaj veš? (Oba se izzivalno zaližeta v molčanje. TIŠINA. AVTI DRVIJO MIMO.)
ICO: (Užaljeno izbruhne, kar nekako sam zase.) Takih pizd, ki se smehljajo, je na tone. Na tone. Nihče pa ne ustavi. Zakaj pa ni ustavil? (Miša se skrivnostno smehlja.) Šele ko ustavi, veš da te hoče peljat, pa še takrat ne veš zakaj. Zaradi dobrote prav gotovo ne. (Miša zabrunda nekakšno živahno ljubezensko popo-pevčico. Prav zabava se. Ico se prepira z mlini na veter.) Ali mu je dolgčas in bi se rad pogovarjal – ali bi rad »spoznaval« »mlade ljudi« – ali je zaspan in hoče imet budilko – ali bi rad kakšno informacijo – ali ima prelahek avto in misli, da bo v vetru bolje zanj, če ga obteži z dvemi klinci – ali bi se rad delal važnega – ali pa je to preprosto v skladu z ne vem kakšno njegovo prekleto fiksno idejo … Nihče pa ne ustavi kar tako. Zapomni si to.
MIŠA: (Neha brundati.) Mogoče so pa še kakšni razlogi, da človek ustavi …
ICO: Kaj, na primer?
MIŠA: Ne vem. Mogoče si pa misli, da je prav, da ustavi, pa ustavi. Mogoče se mu to zdi samo po sebi umevno.
ICO: (Ni prepričan, da kaj takega prihaja v poštev, toda vseeno popusti.) Mogoče. Boš en paradajz?
MIŠA: Ne bi.
ICO: Nisi lačna?
MIŠA: Ne.
ICO: Miša, nekaj moraš jest.
MIŠA: Bom pol.
ICO: Boš košček sira?
MIŠA: Če ti rečem, da ne.
ICO: Spij dvojni c, za žejo, no … Daj.
MIŠA: Ni-sem-žej-na. Kapiraš?
ICO: (Poje paradižnik, si z robcem obriše roke in usta, vzame kitaro, se zlekne z glavo na nahrbtnik, zaigra in zabrunda si pesmico. Miša čepi ob robu ceste in se igra s kamenčki. Meče jih v zrak in medtem, ko so v zraku, pobira druge s tal.)
MIŠA: A nisem dobra, a? Vidiš, kako spretna sem že …? Čist ta prav žongler.
ICO: Vidim.
MIŠA: Kmalu bom lahko nastopala v cirkusu.
ICO: (IGRA NAPREJ) Bi se upala nastopat?
MIŠA: Veš-da.
ICO: Kaj bi pa jaz?
MIŠA: Ti bi bil zraven, jasno.
ICO: Jaz bi pa tebe dvigal z eno roko in te potem v zraku vrtel na enem prstu, medtem, ko bi ti žonglirala s kamni. A si to mislila?
MIŠA: Ne. Tako … Igral bi na kitaro in pel.
ICO: Pa ne v cirkusu. Jaz že ne. (Se čisto resno zamisli.) Na filmu, ja … to že, ali pa na televiziji.
MIŠA: Jaz pa v cirkusu. – Takem – s prikolicami …
ICO: (NEHA IGRATI, NEKAJ ČASA STA OBA TIHO.) Kdaj misliš, da čistijo tole cesto?
MIŠA: Ponoči.
ICO: A misliš, da majo posebne stroje za to?
MIŠA: Ne vem …
ICO: (Se že spet rahlo zjezi.) Zmeraj večja svinjarija je. Človek bi moral sam čistit svoj prostorček. Nihče ne skrbi za to. Pobrat bi morala te papirje, čike, vse. Človek bi moral imet svojo lastno metlo in lepo pometat. Vsak dan.
MIŠA: Pejt jo domov iskat.
ICO: Jaz nisem noben smetar.
MIŠA: Kaj pa potem govoriš …
ICO: (Je, je malček koleričen.) Ker me moti, na živce mi gre.
MIŠA: Pa menjajva prostor. Pojdiva malo naprej.
ICO: (NA NAČIN PETRA BOŽIČA) A si nora? Če sva štirinajst dni vzdržala tukaj, bova pa še danes. Zbrala sva ga in konec.
MIŠA: Kaj sva zbrala?
ICO: Prostor.
MIŠA: Aja.
ICO: Sva vsaj na svežem zraku.
MIŠA: Sva, ja.
ICO: Dihava svež zrak, na prostem sva, počivava … Kaj češ lepšega?
MIŠA: Saj sem že rekla, da sem zadovoljna.
ICO: Jaz tudi. (NEKAJ HIPOV POSVETITA RESNIČNEMU UŽIVANJU. S SKROMNO MILINO V OČEH OBČUDUJETA PEJSAŽ IN SPLOH DAJETA VTIS RELAKSIRAJOČIH OSEBKOV.)
MIŠA: (Izbrska iz žepa zavitek z bonboni.) Boš cuker?
ICO: Kaj?
MIŠA: Če boš bob-n … (Zafecljalo se ji je.) Ne-bon-bon. Če boš bonbon?
ICO: A je čokoladen?
MIŠA: (Se smehlja) Ni, tak navaden je …
ICO: (RAZOČARANO) Ne, hvala.
MIŠA: (VE, DA NEŽNOST TOLAŽI. SKLONI SE K NJEMU, S PRSTI PREBIRA NJEGOVE USTNICE. ICO DELA BRRRBRRR-BRRRRR-BRRRRR) Boš ljubčka?
ICO: A navadnega?
MIŠA: Ne … takega … posebnega. (KO ICO PRIKIMA, SE MIŠA LOTI POLJUBOVANJA. MED POLJUBLJANJEM SKUPAJ LIŽETA MIŠIN BONBON IN EN DRUGEMU OBLIZUJETA USTNICE. SWEET LANGUAGE OF LOVE.)
ICO: O. K. Pejt štopat. (MIŠA VSTANE.)
MIŠA: (Kaže nekam daleč, navzdol po cesti.) Ali je tisto tamle golob ali kura?
ICO: (Vstane.) Kaj? Kje?
MIŠA: Tistole tamle.
ICO: Po moje je crknjena mačka.
MIŠA: Hočeš reč – povožena mačka.
ICO: Povožena ali crknjena, to je eno in isto.
MIŠA: Mačka ne crkne kar tako sredi ceste.
ICO: Okej, saj je vseeno, je pa povožena. Bolana stara mačka, ki je bla že na tem, da crkne, je prečkala cesto, begvezakaj …
MIŠA: (VSKOČI IN GA DOPOLNI, KOT BI GOVORILA DOBRO, STARO PRAVLJICO, KI JO ZNA ŽE NA PAMET.) Zato, da bi zadnjič videla svoj rodni kraj …
ICO: (NE PUSTI SE ZMOTITI) … ni pogledala ne na levo ne na desno, ali pa je pogledala, videla je avto ali kamion in je precenila svoje moči in je mislila, da bo hitrejša …
MIŠA: (Le meme jeu) … pa ji je ves načrt padel v vodo in je obležala tu, na cesti …
ICO: (Mirno nadaljuje.) … in zdaj zaudarja in avtomobili grejo kar čez njo in je nihče ne pobere in midva ne bova nikoli zvedela, kako je bilo v resnici, ker ni prič, ali pa so bogve kje. (ICO SE ODDAHNE.)
MIŠA: (POVE MORALO ZGODBE.) Morilec mačke pa je že na morju … In se kopa.
ICO: (Zlobno) Namaka se, ja.
MIŠA: Rada bi ga poznala.
ICO: Kaj bi z njim? Saj je ni zanalašč.
MIŠA: Mogoče bi pa le lahko zabremzal.
ICO: Nihče ne tvega, da se mu zaradi mačke nekdo zaleti odzadaj in ima potem same sitnosti … (TIŠINA, AVTI DRVIJO MIMO.)
MIŠA: (SI PRIŽGE CIGARETO.) Včeraj je nekdo vrgel skozi okno škatlico kenta, verjetno je mislil, da je prazna, pa sem jo pobrala – tako za štos – in pomisli, notri je bila še ena cigareta. Čisto dobra. Tega ti včeraj nisem povedala … Kar pokadila sem jo.
ICO: Zastrupi se, kar daj …, kadi, ti kar kadi, sto na dan, če hočeš, fina pljuča boš imela …
MIŠA: Mucek …
ICO: Jaz nisem noben mucek.
MIŠA: Si, ja. Glej jo – tvoja prijateljica prihaja. (PO KOLOVOZU OB CESTI PRIHAJA ŽENSKA, PRED SEBOJ RINE KOLO, NA KATEREM JE OBEŠENIH NEKAJ CEKROV Z ROBO.) Dober dan.
ŽENSKA: (SE USTAVI.) Dober dan … Vročina za znort, a ne kaj? Kupvala sem, a ti ne gre to preklemansko kolo in poč na vsem lepem, tko da sem se mogla peš matrat iz mesta, celo pot … Tko sem bla besna – in še v tej vročin – aaa, bom že rekla ta starmu – k sem ga lepo prosila, naj gre on iz avtam, on pa da ne in … (RAZKAZUJE CEKRE.) Ja, se ni dost, par malenkosti, pa se koj nabere … Tko sem bla besna, da sem kr klela, veste, vam kr po pravic povem … Una frajla, hčerka, veste, – za nobeno rabo, za nobeno rabo, sam leži pa bere, k dab jetko mela, vam povem: Sam leži. Sej bi blo boljš, če bi šla iz avtobusam, ampak zdej je že, kar je. Hvala bogu, da bom kmal doma … Tut prtaknla se ne bom za južno, naj si kuhajo kokr vejo in znajo, tut prtaknla se ne bom. (ŽENSKA SE ODDIHUJE, NAKAR SE NEKAJ ČASA VSI TRIJE SAMO GLEDAJO. Čez čas.) Kaj pa vidva? Še zmerom nč?
ICO: (Nekoliko okleva.) Nč.
ŽENSKA: Masta pa tut smolo, a ne res? … Prav smilta se mi že. Je pa tut hudič čudn, da vama noben ne ustav, a ne res? Jezsna, ti poglej … Kako pa ta drug dobijo? – Kr sfehtajo, kaj? vidva pa nč … Ja …, kokr jaz takole vidm, – pa jih velik fehta, ampak vsi dobijo … Par ur – pa je. Pa že gredo, kaj vem kam …, na morje, kakopak … Vidva pa nč.
ICO: Smolo imava.
ŽENSKA: Že – ž e …, ampak tole se vleče, madonca, kolk? – Par dni, kaj, – še več, več kt en teden, ja … Pa vsak dan sta tle, a ne?
ICO: Ja. Vsak dan prideva.
ŽENSKA: Sej vaju vidm. Jaz kr gledam. Križ božji, da se vama lub. A se splača? No, vidva že vesta … Pa rajtata kaj dobit? – Kaj pa, če ne bo nič? Kaj potlej?
MIŠA: Bova šla pa domov.
ŽENSKA: A sta morbit …, ne vem, če žihr vprašam, pa me prav firbec matra …, a sta morbit poročena? (Ico hoče odgovoriti, pa ga Miša prehiti.)
MIŠA: Nisva.
ŽENSKA: A da ne? (Nekaj časa se čudi in kombinira.) A tut v žlaht nista?
MIŠA: Tudi ne.
ŽENSKA: Aja … (Zvedela je, kar je hotela, zdaj se kar na hitro odpravi.) Ja, treba bo počas … No, pa srečno … Morbit se pa dons vama le urajma … (Odrine.)
MIŠA: (Zavpije za njo.) Adijo. (Nekaj časa oba molčita, nihče se ne zmeni za vozila, ki letijo mimo njiju.)
ICO: Ti, Miša … Zakaj si rekla, da nisva poročena?
MIŠA: A ni bolj fino, če misli, da sva – kar tako – fant pa punca …
ICO: Zakaj si se zlagala?
MIŠA: Kaj jo pa briga, babo?
ICO: Zakaj nisi povedala po pravici?
MIŠA: Zato, ker nisem … Ne vem, zakaj.
ICO: Kaj se pa greš?
MIŠA: Kaj ti misliš, da je ona? Kaj? Spovednik? Policaj? Lahko ji rečem, kar hočem, zapomni si to.
ICO: V redu … V redu.
MIŠA: Jaz tudi mislim, da je v redu. (ICO SE POSVETI PROUČEVANJU SVOJIH ZAPISKOV, NEKE BOŽJE RAZPREDELNICE, KI JE S PIKOLOVSKO NATANČNOSTJO ZARISANA V NJEGOVEM BLOKU. MIŠA VZAME DALJNOGLED IN Z NJIM OPAZUJE PRIHAJAJOČE AVTOMOBILE. ŠELE KO UGOTOVI, DA JE VOZNIK SAM, SE POTRUDI IN ŠTOPA, OSTALE SPUŠČA MIMO, NE DA BI MIGNILA S PRSTOM.)
ICO: (Gleda tabelo.) A veš, da Angleži, kurbe, sploh ne ustavljajo.
MIŠA: To je zato, ker doma vozijo po levi in jih je tukaj strah.
ICO: (Se razburi.) Česa jih je strah, ti prekleti bebec? Česa? Zmeraj znova začneš srat o strahu. Kaj misliš, da je ves svet preplašen?
MIŠA: Doma vozijo po levi strani, tega niso navajeni, pa mislijo samo na to, kako morajo tukaj voziti po desni in jih je strah, da se ne bi zaleteli, zato ne ustavljajo, da veš … Francozi bolj ustavljajo.
ICO: Francozi pa že ne … Nikdar … (ICO PRIŽGE TRANZISTOR.)
MIŠA: Oja, oja … Daj, ugasni ta prekleti tranzistor.
ICO: Ne bom, naj igra.
MIŠA: Ugasni.
ICO: še hujši pa so Holandci, ti so prav šufti. Nikdar ti ne bo v življenju ustavil Holandec.
MIŠA: Ugasni tranzistor.
ICO: Ja, vidiš, tko je to …
MIŠA: Ico, ugasni tranzistor …
ICO: Ne govorim napamet, veš. To so podatki iz izkušnje.
MIŠA: Ugasni tranzistor, ali pa poišči drugo postajo.
ICO: Saj veš, da lovi samo eno postajo.
MIŠA: Potem pa kupi nove baterije.
ICO: Čehi so tudi pizde.
MIŠA: Niso. Čehi niso. Simpatični so. Čehi ne ustavljajo, ker imajo polne avtomobile, ker so v vsakem po štirje noter, ker so reveži, da veš.
ICO: Ker so pizde in ker imajo poln prtljažnik konzerv, zato … Čeh ustavi samo, če mu poči guma in te prosi potem, da mu jo pomagaš zamenjat, ko pa jo zamenjaš, te prosi za ogenj in se odpelje.
MIŠA: Saj ni res.
ICO: A hočeš, da ugasnem tranzistor?
MIŠA: Vseeno mi je.
ICO: (EKSPLODIRA.) A vidiš, kakšna si, a vidiš? Samo zmišljuješ si …
MIŠA: (Ne zmeni se zanj.) Če bi kupila risalne žebljičke in jih posipala po cesti, bi vsak ustavil, ker bi pač moral in potem bi že koga dobila …
ICO: Prvi, ki bi mu počila guma, bi bil kifeljc, in midva bi končala v zaporu.
MIŠA: Lahko bi rekla, da nisva bila midva …
ICO: Lahko, seveda lahko …
(NENADOMA ZAŠKRIPLJEJO ZAVORE, AVTO SE USTAVI NEKAJ METROV STRAN. ICO IN MIŠA PRESENEČENO PLANETA K VOZNIKU, NEKOLIKO STA ZBEGANA IN V ZADREGI.)
VOZNIK 1: Jaz grem na Reko in potem še naprej proti Splitu.
MIŠA: Midva … pravzaprav …
ICO: Midva pa sploh ne greva tja. Midva greva v Koper in potem naprej v Italijo.
VOZNIK 1: Če hočeta, lahko gresta z menoj do Postojne …
ICO: Ne, rajši bova počakala na direktno zvezo. Hvala.
MIŠA: Res, res je, hvala lepa … Srečno. Ja, pa na svidenje …
VOZNIK 1: Kakor hočeta. Zdravo (VOZNIK ODPELJE, MIŠA IN ICO SE POČASI VRNETA NA SVOJE MESTO.)
MIŠA: Zapiši ga.
ICO: (Iz nahrbtnika potegne svojo beležko in svinčnik.) Ja, bom.
MIŠA: Kateri pa je po vrsti?
ICO: Triinšestdeseti.
MIŠA: Že?
ICO: (Gleda v beležko.) Sedemintrideset Slovencev, od tega 22 Ljubljančanov, dva Libanonca, en Turk, trije Amerikanci, dva Madžara, šest Beograjčanov, en Splitčan, dva Grka, šest Zagrebčanov, en Žid, en Poljak, en Belgijec.
MIŠA: V štirinajstih dneh – to ni malo.
ICO: Niti en procent jih ne ustavi, niti en procent. Same prašiče in kurbe. Od tega jih je več kot pol takih, ki so imeli dovolj prostora za oba.
MIŠA: To rečeš kar tako … Ljudje gredo na dopuste, polne avtomobile imajo.
ICO: To reče statistika, ne jaz. Pa tudi sicer – če bi šlo zares, bi se lahko stisnili, a ne?
MIŠA: Če bi šlo zares, ja.
ICO: Kaj pa oni vejo, za kaj gre … Dobro, da vem, kakšne kurbe so ljudje …
MIŠA: Kaj pa tistih triinšestdeset, ki so ustavili, a?
ICO: Me nič ne briga.
MIŠA: Že triinšestdesetkrat bi se lahko odpeljala, če bi hotela …
ICO: Pa očitno nisva hotela …
MIŠA: In kdo je kriv?
ICO: Miša, nehaj.
MIŠA: (Zagrenjeno.) Šla bi lahko kamor koli …
ICO: (Se razburi.) Že spet začenjaš, a ne?
MIŠA: Saj bom tiho …
ICO: Na živce mi gre, da kar naprej mahaš s to roko.
MIŠA: (Živčna je.) S katero pa naj maham? A z levo?
ICO: Z nobeno. Miruj. Stoj lepo, imej mal prekletega dostojanstva v sebi. Bo že ustavil, če bo hotel. Vsak cepec vidi, da stopava.
MIŠA: (Izziva prepir.) Zanima me, če bi ti ustavil, če bi imel avto in bi se peljal mimo in bi bil tukaj namesto tebe z menoj nekdo drug?
ICO: Kdo na primer?
MIŠA: (Se smeje.) Kdorkoli … Recimo – Kuka.
ICO: Jaz ne bi ustavil. Jaz že ne. Jaz bi se maščeval za vse krivice, ki sem ih doživel na tej prekleti usrani cesti.
MIŠA: Kaj sem pa jaz pri tem kriva?
ICO: Me nič ne briga.
MIŠA: (Mimo pripelje tovornjak. Miša se skloni k tlom, na cesto položi dlani.) A čutiš, kako se cesta trese, če pripelje cisterna ali tovornjak. Deluje kot električna masaža. Prav kot masaža … (Miša opazuje razpoke na cesti.) Pa jo res slabo vzdržujejo, revico, glej, kako je popokana …
ICO: (Maščevalno) Drugo zimo jo bo sneg pobral, potem bodo pa imeli … Nihče več se ne bo peljal po njej …
MIŠA: Saj bodo gradili hitro cesto …
ICO: Potem bodo pa sploh šibal, kot da nas ni. Nihče ne bo ustavil. Plin do konca – pa zdravo. Prav jebal se jim bo …
MIŠA: A češ, da malo zamenjava? Mislim – če bi ti zdaj nekaj časa štopal …ž
ICO: A se ne bi šla rajši kamne metat?
MIŠA: (Žalostna) Ne …
ICO: Pa ristanc?
MIŠA: Ne bi …
(ICO JO PRIME ZA ROKO, POTEGNE K SEBI, STOJE OB CESTI SE NEŽNO POLJUBLJATA. VOZILA DRVIJO MIMO, ŠOFERJI IN NJIHOVI SOPOTNIKI PISANO GLEDAJO.)
ICO: (Se odmakne od Miše za korak, jo dregne s stegnjenim prstom v trebuh.) Loviš. (STEČE NA POLJE, MIŠA ZA NJIM, SMEJETA SE KOT OTROKA. ČEDALJE BOLJ SE ODDALJUJETA OD CESTE, GLOBOKO V POLJU STA ŽE, SKRITA V TRAVI, AJDI, MED BRAZDAMI KROMPIRJA. LOVITA SE, PLAZITA, PADATA, TEPETA, GREBETA, ŠČIPATA, ŽGEČKATA – KONČNO – LJUBEZEN NA TABORNIŠKI NAČIN.)
Poldan je že. Sonce je visoko. Kolona avtomobilov v različnih vzorcih tiktaka mimo zapuščene prtljage ob cesti.
MIŠA IN ICO SE VRAČATA S POLJA, NEKAJ ČASA OBJETA, POTEM NEKAJ KORAKOV NARAZEN, MAHATA JO NAZAJ K CESTI.)
ICO: Nabral ti bom rože. Hočeš?
MIŠA: (Se prijazno smejčka.) Vosu. Si pa res vosu.
ICO: (Zaenkrat je še ljubezniv, nervira se pa že.) A veš, da si težak kreten? Konj … Brej vsakega smisla.
MIŠA: Saj ni res. Ti si brez smisla … Polje je najlepša vaza. Kaj bi jaz z njimi?
ICO: Okitil te bom, pa še sebe, naj mislijo, da sva hipija.
MIŠA: Ne. Nekateri ne marajo hipijev. Bojijo se jih.
ICO: (Popeni.) Že spet. Že spet začenjaš blebetat o strahu, o tem, kako se vsi bojijo, o tem, kako se ves svet trese od groze. Pa kaj ti je, Miša? (Se trka po čelu.) Bebec.
MIŠA: Hotela sem reči, da rože niso dobre za štopat, nič drugega. (MOLČE PRIDETA DO SVOJEGA PROSTORA OB CESTI. MIŠA POKLEKNE K BORŠI, VZAME IZ NJE PLASTIČNO OTROŠKO PIŠTOLO NA VODO, ICO JO SKRBNO OPAZUJE.) Zdaj mi pa, prosim, daj ti tisti dvojni c. (ICO VZAME IZ NAHRBTNIKA DVOJNI C IN JI GA DA BREZ BESED. MIŠA Z ZOBMI RAZTRGA VOGAL VREČKE IN TEKOČINO PRETOČI V OTROŠKO PIŠTOLO. PIŠTOLO NAMERI V ICOTA, SE MU PRIBLIŽA, ICO ODPRE USTA, MIŠA SPROŽI, ICO V »SMRTNIH MUKAH« GRGRA, NATO Z UŽITKOM SPIJE DVOJNI C. POTEM NA ISTI NAČIN PIJE MIŠA. POTEM STRELJA V MIMO PELJOČE AVTOMOBILE.) Bum. Bum. Bam, bam, bam …
ICO: (Kar nekam užaljen je, pa še siten postaja.) Zakaj si vzela od Markota pištolo?
MIŠA: Posodil mi jo je.
ICO: Se že spet lažeš, a ne?
MIŠA: Prisežem, da je res. Sam mi jo je dal. Rekel je: (Govori čisto po otroško.) Na, mama, vžemi jo, da še boš branila pred roparji, pred čestnimi roparji, veš … k so hudobni.
ICO: (Togoten je.) To si si gladko zmislila.
MIŠA: Ljubosumen si, ker jo je dal meni, ne pa tebi.
ICO: Nisem.
MIŠA: Pa si. Saj te vidim.
ICO: Jezi me, ker si vzela otroku njegovo najljubšo igračo. Pa še pokvarila mu jo boš.
MIŠA: Najljubša je zato, ker si mu jo ti kupil, a ne?
ICO: Saj mu tako zmeraj jaz kupujem igrače. Kdaj si mu pa še ti kakšno kupila? Če ne bi bilo mene, bi bil otrok brez ene same igrače.
MIŠA: (Dostojanstvena pedagogika.) Dokazovat otroku ljubezen z igračami je neumno, to sam veš, to je podkupovanje, nič drugega.
ICO: Podkupuješ ga ti s svojim večnim lizanjem, cmokanjem in mečkanjem, ker ga hočeš imet samo zase, kar daj, izvodi, stlači si ga nazaj v maternico, da boš srečna.
(Miša je malo razburjena, a se kar smejčka. Počasi in skrbno naliva ostanek soka v plastično pištolo. MEDTEM JE PRIŠEL PO CESTI ŠTOPAR Z OČALI IN SE USTAVIL NEKAJ DESET METROV PRED NJIMA. MIŠA GA OPAZI.)
MIŠA: Pejt k njemu in mu reci … Povej mu …
ICO: Pejt ti.
MIŠA: (Pije sok.) Jaz sem šla zadnjič, ti si na vrsti. (ICO GRE K ŠTOPARJU, KI JE ŽE RESNO ZAGRABIL ZA DELO.)
ICO: Ti, človek, a ti ne poznaš osnovna pravila vljudnosti? (Stopar žveči ž. gumi.)
ŠTOPAR: Kakšna pravila?
ICO: Če prideš štopat, pa je nekdo že na cesti, se pač postaviš za njim. To je pač jasno, a ne?
ŠTOPAR: Zakaj je pa to dobr?
ICO: A si ti v pomožno šolo hodu?
ŠTOPAR: Ja … pa so se mi mal zagraužal tisti pregovori, saj veš – kdor prej pride, prej melje … in podobne klanfe. (Štopar je videti prav nevaren tip.)
ICO: A ni škoda k maš glih nova očala?
ŠTOPAR: (Malček prekriža rokce in se za korak pomakne proti Icotu. Ves je nekam prijazen, skorajda preveč.) Na to sem tut že mislu, nauš verjel, pa ne vem, če ti bo moja dioptrija odgovarjala. Drugač bi ti jih prav rad posodu – za en cajt.
ICO: (Spozna, da je pretrdo zastavil.) To ni fer, veš …
(MIŠA, KI JE MEDTEM ZASLUTILA, DA SE ZADEVA ZAPLETA, PRIHITI ICOTU NA POMOČ.)
MIŠA: (Štoparju – zelo ljubeznivo.) Zakaj se nočeš postaviti za nama?
ŠTOPAR: Tam za vama mi ni všeč.
MIŠA: (Prijazno prepričevanje.) Poglej: A bi tebi bilo prav, če bi že dolgo časa štopal, pa bi potem prišel nekdo drug in se postavil predte? Jasno je, da bodo tistemu, ki je spredaj, prej ustavili.
ŠTOPAR: (Popušča.) Pa zamenjajmo, če hočeta. Jaz grem na vajino mesto, vidva pa na moje.
ICO: Poslušaj, človek, midva že štirinajst dni visiva na tem istem placu in sploh nimava namena selit se ali pa menjat.
ŠTOPAR: Kako to misliš: že štirinajst dni?
ICO: To je najina stvar.
ŠTOPAR: Pejt ti mal v rt in me nehi zajebavat.
MIŠA: Kam pa greš? (Stopar ne reče nič.) Mislim reči – Kam potuješ?
ŠTOPAR: V Koper. (Zagrabi svojo boršo in jo mahne naprej po cesti, Miša in Ico gresta za njim, ustavita se na svojem prostorčku in si nemo čestitata z očmi.)
MIŠA: Kaj pa je sprva rekel?
ICO: Malo se je upiral, potem pa je odnehal. Rekel je, naj ga ne zajebavam.
MIŠA: Pa si ga?
ICO: Veš – da.
MIŠA: Prav si mel.
ICO: Jasno, take tipe je treba zajebavat do smrti.
MIŠA: (NENADOMA) Mislim, da se bom preoblekla.
ICO: Kaj?
MIŠA: Sončila se bom. Premalo se sončiva.
ICO: Kako?
MIŠA: Stopala bom v kopalkah.
ICO: (Podivja.) A si čist pritegnjena?
MIŠA: Slekla se bom in oblekla kopalke.
ICO: (Jo nekaj časa gleda, ne more verjeti.) A si blazna? Kaj ti je?
MIŠA: (Je že privlekla kopalke iz borše.) Sončila se bom, pa če se razpočiš.
ICO: Pa ne boš menda … slekla se tukaj, na sredi ceste, kot kakšna …
MIŠA: Kot kakšna – kaj? Pravico imam sončit se, ne? Saj je poletje, to so moje počitnice. Ves dan zgubim … tako pa … vsaj nekaj …
ICO: Resno misliš?
MIŠA: (Začne se slačit.) Še ti se daj. Da bova oba v kopalkah. (ICOTU JE IDEJA PRAVZAPRAV VŠEČ, MOTI GA LE TO, DA MISEL NI NJEGOVA. Ne ve, kako bi se na najbolj dostojanstven način vdal.)
ICO: Ja … Ampak jaz se bom slekel izza grmovja. (POGRABI SVOJE KOPALKE IN STEČE NA POLJE K NEKEMU DREVESU.)
MIŠA: (Se hiheta.) Reva … (MIŠA SE PREOBLAČI V KOPALKE, ŠTOPAR Z IZBULJENIMI OČMI SPREMLJA DOGAJANJE, NEKAJ AVTOMOBILISTOV UPOČASNI VOŽNJO IN S HUMORNIM ZANIMANJEM OPAZUJE NENAVADEN PRIZOR, KRONA VSEGA JE MOPEDIST, KI SI NE MORE KAJ, DA SI NE BI STVAR OD BLIZU OGLEDAL. USTAVI SE TIK OB MIŠI, VES OSVAJALSKI, ŠPRICA Z NEKIMI SMEHLJAJČKI, KI NAJ BI PONAZORILI NJEGOVE EROTOMANSKE SKUŠNJE, NJEGOVO OBČUDOVANJE MIŠINE PRISOTNOSTI, NJEGOVO PRIPRAVLJENOST POMAGAT, »ČE BI BILO TREBA«. MIŠA SE ZA VSE SKUPAJ NE MENI PREVEČ, PA TUDI PREMALO NE.)
MOPEDIST: Zdravo, muca … (Miša se prismuknjeno zasmeje, popravlja si gornji del kopalk.) Se kej grebeš? (Miša skrbno zlaga kose svojega perila.) Dobra mačka, dobra … (Miša ga nemo opazuje. Mopedist ima vtis, da ga ne razume.) Do you speak english? (Miša mu smehljajoč odkima.) Parla italiano?
MIŠA: (Obžalujoče.) No … (Mopedist razjaha, ponudi ji cigareto, prižgeta. PUHATA DIMČKE IN SE LIŽETA S POGLEDI, V TEM PRIHAJA NA PRVI TIR ICO, V KOPALKAH, V ROKAH NOSI OBLEKO. MOPEDIST Z GROZO SPOZNAVA SVOJ FAUX PAS. ICO SE VEDE KOT GOSPODAR POLOŽAJA.)
ICO: (Mopedistu.) A ti je crknu? (MIŠA SE OBESI ICOTU NA RAMO.)
ICO: Kva pa je pol? A za bencin fehtaš? (MIŠA SE SMEJE KOT NORA, MOPEDIST SE KLAVRNO UMIKA, MIŠA IN ICO SE REŽITA KOT OBSEDENA, MOPEDIST SE NA HITRO ODPELJE.)
MIŠA: (Duši se v smehu.) Škoda, da se tega nisem že prej domislila … Krasno se počutim. A ni krasno?
ICO: Samo še morje manjka. (PRIMETA SE ZA ROKE IN SKAČETA KOT NORA NA VSE STRANI. NAZADNJE SE VRŽETA NA TLA. ČEZ ČAS.) Nihče nama ne bo zdaj več ustavil.
MIŠA: Kaj se sekiraš.
ICO: Saj se ne.
MIŠA: A ni fino?
ICO: (Ne preveč prepričano.) Še pa še.
MIŠA: Če bi začela s sončenjem že prvi dan, bi bila zdaj že pošteno rjava.
ICO: A maš kaj kreme? Za mazat …
MIŠA: (Skoči k borši, vzame kremo.) A češ, da te jaz namažem?
ICO: Daj. Samo – ne preveč na debelo.
MIŠA: Veš – da ne. (Ga maže.)
ICO: Še odspredaj me daj. Tuki. (Miša ga maže po želji.)
MIŠA: Tako, vidiš …
ICO: (MEDITIRA.) V kakšnem avtu bi se najraje peljala?
MIŠA: V takem – odprtem.
ICO: Kakšne znamke?
MIŠA: Vseeno, samo, da bi bil odprt, tak športen …
ICO: MG? Mercedes? Jaguar?
MIŠA: Ne vem, vse imam rada.
ICO: Kakšne barve?
MIŠA: Bele …
ICO: Dobro. Potem čakava na odprt bel športen avto. Z nobenim drugim ne greva. Drži?
MIŠA: (Blaženo.) Drži. (IDILO PREKINE ŠTOPAR, ki se jima približa za nekaj metrov. OGORČEN JE.)
ŠTOPAR: Vidva sta pa mal frtrotlana, a ne? Prmajduš, da sta …
MIŠA: Pa kaj je pol?
ŠTOPAR: Ja jebenti – kako – kaj pa je pol? Kdo pa bo ustavi, če take afne guncata?
ICO: Bo že ustavu, če mu bo pasal …
ŠTOPAR: Kdo? Komu pa paše s takima, kot sta vidva?
MIŠA: (Daleč od tega, da bi se sekirala.) Bo pa tebe vzel, kaj se razburjaš?
ŠTOPAR: Tut mene ne bo nihče, če ga bosta tkole srala.
MIŠA: Brez skrbi, da bo …
ŠTOPAR: Madonca – sta dobra.
ICO: Umakni se s sonca, človek. Kaj ne vidiš, da se sončiva? Senco mi delaš.
ŠTOPAR: Pa kva misliš, da si že na morju?
ICO: (Uživa.) Moje misli so moja stvar.
ŠTOPAR: (POLOŽAJ MU SPLOH NI VŠEČ.) A se masta vidva sploh namen premaknit kam naprej, al sam dren delata na cest?
MIŠA: Midva nisva navadna štoparja.
ŠTOPAR: Tut jaz mam tak občutek, ja.
ICO: Midva lepo prideva vsak dan navsezgodaj sem, pa se mal zajebavava, zvečer greva pa dam.
ŠTOPAR: Ne? A res?
MIŠA: Ja, sva vsaj na svežem zraku, razumeš?
ŠTOPAR: (Sploh si ni na jasnem, kaj je res.) A nikol nikamor ne gresta?
ICO: Jasno, da ne. V tem je pa vic, a ne zastopiš?
ŠTOPAR: (Zadeva ga začne resno zanimati.) Ne. Kakšen vic?
ICO: Vic je v tem, da ne popizdiš. – Da ostaneš lepo tam, kjer si. Da ne laufaš prec na morje tako kot vsi.
MIŠA: Lahko bi že zdavnaj šla, če bi HOTELA, pa nočeva … Triinšestdeset jih je že ustavilo, triinšestdeset.
ŠTOPAR: Zakaj pa sploh hodita sem? Zakaj rajši ne ostaneta kar doma?
MIŠA: Midva nisva nobena zapečkarja.
ICO: Neki pa mora met človk od dopusta, se ti ne zdi?
ŠTOPAR: Namest, da crkavata po ves dan na tej vročini, bi blo bolj pametno, če bi hodila na kakšen bazen al pa na Savo.
ICO: To pa ne. Med bazenom in morjem ni nobene razlike.
ŠTOPAR: (Z NORCI NOČE IMETI NOBENEGA OPRAVKA VEČ.) Dobr ga serjeta, ja. (Se odpravi.)
MIŠA: Živio.
ŠTOPAR: Zdravo. (Odide.)
ICO: Miša, napraviva se, kot da sva mrtva. Za štos.
MIŠA: (Ideja se ji zdi fantastična.) Ja. Ja, ja, ja. Ali pa ranjena?
ICO: Ne, mrtva, prav mrtva.
MIŠA: Kaj pa, če kdo ustavi?
ICO: Pustiva ga, da pride čisto zraven, potem pa začneva smrčat …
MIŠA: (Lopovsko.) Jaz pa planem pokonci – nenadoma skočim – tako, da se prestraši, ane? – in se začnem razburjat: zakaj naju zbuja, a ga ni sram?
ICO: Ne, čakaj: vzemi rajši pištolo. (ICO JI PORINE V ROKE POLIVINILASTO PIŠTOLO, VRŽETA SE NA TLA IN ZAČNETA NAVDUŠENO ČAKATI NA ŽRTEV, ZRAVEN SI MEŽIKATA IN SE PAČITA DO NEZAVESTI. V TEM ZACVILIJO ZAVORE, OB NJIJU SE USTAVI AVTO, VOZNIK ODPRE VRATA, STOPI VEN, SE SKLONI NAD MIŠO. V TEM TRENUTKU GA MIŠA USTRELI Z DVOJNIM C, NARAVNOST V OBRAZ. VOZNIK 3 JE PREKLETO PRESENEČEN, UŽALJEN JE, OGORČEN. MIŠA IN ICO SE PANKRTSKO SMEJETA, UŽIVATA, DA STA VSA ZARIPLA.)
VOZNIK 3: (Gospod je Francoz.) Ah – non. Non. On ne rigole pas comme ca, a. Qu'est-ce que vous prend? … Quoi donc? On ne fait pas des betises comme ca. On ne se mocque pas avec des gens de cette miniere … Je pourrais bien appeller la police, moi … Merde, alors … Sacré dieu. (FRANCOZ BESNO ZALOPUTNE VRATA IN SE ODPELJE. MIŠA IN ICO SE KISLO NASMIHATA. OPAZILA STA NAMREČ, DA ŠALA NI NAJBOLJ USPELA.)
MIŠA: No, vidiš – pa si rekel, da Francozi sploh ne ustavljajo.
ICO: (Se bedasto reži.) Ta je izjema.
MIŠA: (Znova jo popade smeh.) Zapiši ga. Zapi-ši ga.
(ŠE EN AVTO USTAVI.)
VOZNIK 4: (Prijazno se smehlja.) Kam pa?
ICO: Kam pa vi?
VOZNIK: Koper.
ICO: Midva greva na Reko. Tisti fant tamle gre pa v Koper, če ste tako ljubeznivi, da njega vzamete … Midva bi rajši počakala na direktno zvezo. Pa hvala lepa.
MIŠA: Hvala lepa …
VOZNIK 4: Kakor hočeta … Srečno.
ICO: Živeli … (VOZNIK ODPELJE NEKAJ DESET METROV STRAN, POBERE ŠTOPARJA IN ODPELJE.) Nekaj časa se Miša in Ico molče gledata, avti drvijo mimo.)
MIŠA: (Trpko) Si zdaj zadovoljen?
ICO: Zakaj pa jaz? Ti, ti si zadovoljna.
MIŠA: Lažnjivc.
ICO: Ti si si izmislila takele počitnice, ne jaz.
MIŠA: Jaz nisem nikoli rekla, naj se sploh nikamor ne premakneva.
ICO: Rekla si, naj vsak dan hodiva štopat na isto mesto. Rekla si, da se bova hecala, da bova štela, koliko ljudi bo nama ustavilo, rekla si, naj vodim statistiko.
MIŠA: (NA JOK JI GRE.) Jaz sem vedno dopuščala možnost, da se naenkrat zares odpeljeva …
ICO: Ti si – hudiča – dopuščala možnost. Zakaj pa potem nisi rekla, zakaj si govorila, da naj, če kdo ustavi, rečem, da bova raje čakala na direktno zvezo …
MIŠA: Saj si bil ti za to …
ICO: Nikar zmeraj znova mene ne dolži. A so to sploh kakšne počitnice? Hodiva semle kot dva cepca vsako jutro, zvečer pa nazaj. Že ves sem nor od tega. Sranje. Hudiča sva na svežem zraku. Tisti tip je mel prav, ko je rekel, je tukaj svinjarija in prah in plini in vse sorte. Še zbolela bova od tega.
MIŠA: Sem jaz kriva? Zakaj pa nisi hotel, da vzameva Markota sabo?
ICO: A si nora? Otroka ne moreš vlačit na avto štop, ne?
MIŠA: Samega pa tudi ne moreš pustiti doma.
ICO: Marko ni sam. Moja mama je z njim. Mama ga pazi.
MIŠA: TVOJA mama, ja … Pred njo sem pobegnila od doma, da veš. Zaradi nje sem si tudi izmislila tale avto štop, da ne bi mogla za nama. Da me ne bi morila še na dopustu. Sita sem je do grla, čarovnica stara, zoprna …
ICO: Nikar tako ne govori o moji mami, lepo te prosim …
MIŠA: Bom.
ICO: Jaz nikoli ne govorim zoper tvoje starše.
MIŠA: Vseeno mi je.
ICO: Lahko bi kam šla, zares šla, na dopust …, ampak ti tako sovražiš mojo mamo, da ji ne zaupaš otroka niti za en sam dan, tako je …
MIŠA: Res je, niti za en sam dan ne …
ICO: Potem se nikar ne pritožuj, da sva tu.
MIŠA: Ti si ravno tako kriv kot jaz. Pa tvoja mama.
ICO: (KRIČI) Pusti že enkrat mojo mamo pri miru.
MIŠA: (KRIČI) Od tega stanja in mahanja sem zvečer tako utrujena, da se mi Markotu še pravljice ne ljubi prebrati …
ICO: Pa kakšno zvezo ima to z mojo mamo?
MIŠA: Ima jo ja.
ICO: Za-pri že enkrat, lepo te prosim, zapri. Pojdi že enkrat domov k tistemu pankrtu in me pusti samega … vsaj zadnji dan dopusta bi rad imel mir.
MIŠA: (NA ROBU ŽIVCNEGA ZLOMA. ZALETI SE VANJ IN GA NEKAJKRAT UDARI, ZAPLETETA SE V ŽELEZEN, SOVRAŽEN OBJEM.) Mojemu otroku ne boš, ne boš, razumeš … on ni … prašiča hudičeva, Ico – kurba si, kurba … nikar ne reci tega … še enkrat … (JOKA KOT DEŽ.)
ICO: (V PODOBNEM STANJU, GOVORI VZPOREDNO Z NJO, BRANI SE SAMO TAKO, DA JO VKLEPA V SVOJ OBJEM.) … Sovražim ga … da veš … pa je … ti si, ti … pejt in ga mej, čisto zase … (OBMIRUJETA, ZVERIŽENA, PENASTA in SOLZNA.)
MIŠA: (Hlipa, vsa se trese.) Saj – … bom … šla, brez skrbi, poslala bom tvojo … mamo sem na cesto, naj ti ona … dela družbo, saj ti … je … tako … ona več … kot pa jaz …
(NEVIHTA JE NEKAKO MIMO, SLEDI POSKUS NASILNE SPRAVE. ICO MIŠI POLIŽE SOLZE Z LIC, ČEPRAV SE MIŠA BRANI IN ŠE ZMERAJ HLIPA. POTEM MIŠA POBRSKA PO BORŠI IN NAJDE SVOJE PRIPRAVE ZA MAKE-UP. Z VSO SKRBJO SE POSVETI LIČENJU. ČRTA NA ČRTO IN RESTAVRACIJA MIŠINE LEPOTE JE OČITNA, LE DA JE NJEN VIDEZ ČUDNO HLADEN IN NEPRIZADET. NEKAM TRDA IN NEIZPROSNA, LEPOTA, KI VE, KAJ HOČE. Z ICOTOM SE DOGAJA PRAV NASPROTNO. MEHČA SE. NARAZEN LEZE, RAZPADA. V SVOJI ZGUBLJENOSTI VZAME V ROKO KITARO IN ZAČNE BRUNDATI NEKO PESMICO. POZNO POPOLDAN JE ŽE, SONCE SE ŽE MOCNO NAGIBA K ZAHODU. PROMET JE ŠE ZMERAJ GOST.)
ICO: (Čez čas) Komarji me bodo požrli in brenclji in ves ta mrčes …
MIŠA: (Čez čas) Na morju ni nič bolje.
ICO: Zakaj pa potem vsi rinejo tja, zakaj?
MIŠA: (Premišlja, kaj bi rekla.) Zato, ker ne marajo preživet dopusta kot konjske fige ob cesti.
ICO: (Spravljivo) Miša … zapoj tole … C dur … (IGRA.)
MIŠA: Pusti me …
ICO: Ali pa tole … (Poje.)
MIŠA: Fouš.
ICO: (Neha peti.) No, pa ti daj … (Miša nenadoma zapoje, Ico jo čisto potihem spremlja. Naenkrat neha, ne gre mu več.)
ICO: Starava se, Miša, starava …
MIŠA: (Smeje se.) Zakaj?
ICO: Tako …
MIŠA: Mogoče se ti.
ICO: Oba.
MIŠA: Jaz ne.
ICO: (Živčen je.) O, pa se, pa še kako. Kar priznaj.
MIŠA: Nimam kaj priznavat.
ICO: Poješ pesmi, ki so pet let stare, pa še takrat niso bile hit.
MIŠA: Bedak. Kakšno zvezo pa ima to s staranjem?
ICO: (Jezno.) Pa siliš se z avto stopom, ko ti sploh ne paše.
MIŠA: A že spet začenjaš?
ICO: Priznaj, da se siliš …
MIŠA: Drek. Siliš se kvečjemu ti.
ICO: (BESEN JE, TODA NE MORE SE ZBRATI. NE NAJDE BESEDE.) Tebi je všeč, da imaš občutek, da si … ne vem … prosta, da si … taka kot včasih, da izzivaš … ampak nič več nisi taka, veš. Sam greš se.
MIŠA: (Hladno.) Prav, se pa grem. Še zmeraj bolje kot nič. Ti, se pa niti ne greš več.
ICO: Lepo, da priznaš. (Miša se prezirljivo nasmehne, oba sta tiho. Čez čas: Ico previdno začne.) Kam bova šla pa drugo leto … na dopust?
MIŠA: Kar pejt, kamor te je volja …
ICO: Saj bova šla skupaj, ne?
MIŠA: Ti delaj zase načrte, jaz jih bom pa zase.
ICO: (Zarjove kot lev.) Kdo jih bo pa za Markota? Kdo, pička trapasta? Kdo?
MIŠA: Tvoja mama.
ICO: Miša, ne bodi smešna …
MIŠA: (SE ZAČNE NA NAJBOLJ NEMOGOČE NAČINE SPAKOVATI, KREMŽITI, NAVZKRIŽ GLEDATI Z OČMI, PLAZITI JEZIK, NAPIHOVATI LICA, KAZATI ZOBE IN PODOBNO. NA JOK JI GRE.) Smej se, no …
ICO: (ČUDNO PRIZADET.) … Drugo leto bova imela že svoje stanovanje. Mama ne gre z nami, če nočeš … Ni treba …
MIŠA: (SE ŠE NAPREJ SPAKUJE, PONAVLJA NJEGOVE BESEDE.) … Bova imela že svoje stanovanje … Mama ne bo z nami, če nočeš, ni treba …
(OBA SE ZAKRKNETA V TRD MOLK. VEČERI SE ŽE, NEKATERA VOZILA ŽE PRIŽIGAJO ZASENČENE LUČI.)
ICO: (Suho.) Pozno je že. Greva. Obleciva se.
MIŠA: (Odsekano.) Zakaj?
ICO: Zato, ker morava domov. Jutri imaš službo. (MIŠA MOLČI S STISNJENIMI USTNICAMI. ICO SE ZAČNE OBLAČITI, ZASTANE, NADALJUJE Z OBLAČENJEM, ZNOVA ZASTANE.) Miša … tisto o Markotu (Ne gre mu z jezika, mečka nek gumb) … sem rekel … kar tako … Veš, da nisem mislil resno. Častna beseda … Veš, da ne …
(V TEM TRENUTKU PRIPELJE MIMO ODPRT ŠPORTEN VOZ, NAGLO ZAVRE IN SE USTAVI NEKAJ METROV DALJE. MIŠA ZAGRABI SVOJO BORŠO IN STEČE K AVTOMOBILU. ČEZ NEKAJ HIPOV JE ŽE V VOZU, DVE BESEDI IZMENJA S ŠOFERJEM IN AVTO SUNKOVITO ODPELJE. ICO, KI SE JE MEDTEM ŽE NA POL OBLEKEL, S HLAČAMI V ROKAH, ODPRTIMI USTI, NEMOČNO, IMBECILNO SPREMLJA DOGAJANJE. SPRVA ŠE DOBRO NE RAZUME, POTEM ZELO POLAGOMA DOJEMA, KAJ SE JE PRAVZAPRAV ZGODILO.)
Zdaj je že tema, avtomobilske luči zaslepljujoče bliskajo v oči. Kolona drvi mimo Icota, ki brezizrazno bulji v luči in komaj razločno preklinja: Jebenti … jebenti … jebenti … jebenti … (in tako v nedogled. AVTOMOBILSKE TROBLJE GA OPOZARJAJO, NAJ SE UMAKNE S CESTE.)
