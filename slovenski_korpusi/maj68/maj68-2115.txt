mojim gluhim ritmojstrom
Deveto sonce se je ugnezdilo v Pegamovem čelu; za tisti hip je vzdrhtelo dvorišče, ki je bilo vse prepolno vode; ko jem tvoj vrat, zapelje mak v hišo zbrušenega stekla, glava iz rdečega kozarca, ki je mrtev svet risb in skoznje sprehajajoče se žejne lenobe svetlobe. So zdrave te neznane rjave lise na okusu gladke snovi stvari? Ki mi jih položiš pred ogenj ust sobe.
Umivaš me, da z milom božaš moj ud, ki se bo skopan stegnil v tvoji bogato obloženi temi plavajočega sveta eksplozij bodočega poroda; ko hipu, dihu in kriku zastane korak na pragu svetopisemskega hleva; ovac in udomačenih zvezd, lačnih rojenih ust; in ko iz njega zakoraka rokokojska roka treh kraljevskih konjev.
Volni so velni mili topoli, ki pijejo podzemlje morja mojega poročenega sveta. Je to Marijino mleko? So to jeruzalemski topovi, ki drobijo otrokom usta? Apolon je tvoja sestra; soba je pojedla ostanke tvojega dobrega telesa, ki si ga zasejala okrog mojih žalostnih ust. Tako boleče se trgajo strune struge, struje vilinskih vinskih rok; bodi bolj voda manj smrt, bolj srečni tok manj moj neznani sok. Krona prekletih preteklih let se je zasvetila in rodila si majhnega dečka.
Prva je moč, mehka in zasuta kot koča v Kočni, ki je zrasla sredi tvojega drobnega srca, bila si njegova redka hrana, ki je le žeja, ki bo požgala te vesele vasi in tihe sani iz sanj globoko pod težo sneženega sena. To je nenasitno mleko, ki zastruplja zgubljeno telo. Ti si zlata pika, ki se zasmeje na koncu klasičnih stavkov mojega večnega hrepenenja. Noč je pijano dihanje pretežkih snovi.
V tej sončni noči se bo v strahu okrušila stena in zatiktakalo bo dachausko srce, ponorela ovca nasajena na Ojdipov, brez bolečin povečani, ud. Živi neko slabše pokolenje, o katerem ne moremo reči, ali je tako po rojstvu ali pa zavoljo slabše vzgoje in hrane; ko zakašlja bronhialni ogenj in se iz kadi pokadi atmosfera okajenega zračnega raka, nervoze groze; grozdje, ki ga je bog posadil s tako nemarnostjo.
Sredi nečesa sem razburkal to zvito vodo, potoke sonca, curke plamena, kozarce prehlajene vročine; v nabitem, zabitem zadnjem trenutku, ko se zima prisesa na bežeči hrbet, ko roke zatisnejo oko božičnega penisa, in ko se orošena soba odpre skoz nevidna vrata obledelega mozaika; in se prepolno čelo skloni v galopu konjenice besa, kesa in ožgane sperme, njene neslišne glasbe potne temne toplote. Še tisočero pretesnih trenutkov je do ure, ko se vrne vonj opranih ust, ki se vtke v izsušeno kožo. In sem nenadoma, prav isti hip, svoj postarani oče.
Kriva si za moje Marijine rane, ker iz Žide so tvoje resnične roke, vimena zdrobljenih kosti, ki plujejo po osvobojenih morjih krvi, po blazinah viharjev; po požarih spanja, plavuti planetov. Boli, boli; vse dokler se solza ne rodi, ki skrha lužnate meče otožnih vojska. Na srcu se mi zdi, en kamen mi leži.
Imoviti Judenburg; ta zrela slika iz očetove ječe. Ko se je zapeklo veliko kosov časa. Tiho, z ihto rosiš svojo neugnano sled sle, posekane lase, ki potonejo v mojem drobovju. Odprla si svoje globoke oči kot dvoje otroških ust, ki bodo iskale koščke moje hrane.
V prepihu so rahlo razprte tvoje ustnice, ki hodijo po sklonjenem vratu za visoko senco ovratnika. Vstopila si v temperaturo mojega telesa, poljubljam ti dlani, zravnano deželo neodtujenega dela. Meseci tvojega plodu, ki bo narasel v sprehode pod sobanami dreves, ki drže vse naštete pojave neba.
Ležiš v hiši mojega očesa, na rodovitni zemlji mojega vesolja. Kmetje vrejo iz mene, božja volja poslednje sodbe; kamni, s katerimi se obteži svet, da ga ne odpihne razvrat.
Ležim poleg svoje ure. Mirujem poleg nje in sanjam na ustnicah. Spim in spominjam se svojih suhih stvari, ki niso srca in nočem, da bi bil jezdec tega spečega sedla na iskrečem Lenorinem vrancu, ki je pepel, ki se bo zagrizel v boječe otroško steklo moje pomorjene družine. Si lev, ki se je ustavil v moji sobi, in kje so tvoje nagi darovi, rodovi rogov savskih savan? Ta decembrska pomlad, ta Bangla deš. Vse moje so bele nimfe iz limfe.
Storok me je zgrabil tvoj močni otrok, ti vojno jutro! Tvoj skrivnostni strok, strokovnjak za tarok. Ko so padale bombe po večno spečih, ko je krvaveča rjovela moja hrepeneča neznanka, prostrana rana domovina, sveta lastnina; slepe lastovke so šolske aktovke.
Težke so moje črne sestre, edina gora je njihova mati. Globoke so moje črne sestre, hladna voda je njihov oče. Gole so moje črne golobice, beli so fašistični labodi. Si zlata pika mojih klasičnih stavkov. Opojne so bile takrat šolske malice, ko je partija trdo živela. Hudo so cvilili žeblji dežja, ki je gasil glasove plamenčkov dojenčkov. Letim, Leda me gola gleda z Bleda.
Pred menoj leže vse črke, in kje je rebus njihovega pisanega slovesa?
Pisanice so dizastr. Pika se mi izmika.
