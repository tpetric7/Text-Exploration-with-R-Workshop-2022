Napočil je takole čas, ko se je Fidomir počutil mogočnega. Gimnazijo je nekako prežulil in popisan list v notranjem žepu suknjiča je oznanjal, da je Fidomir zrel, odrasel. Skorajda človek. In se je Fidomir smehljal in sklenil svoje preizkušene umske sposobnosti vpisati k telovadbi na fakulteti. Prijavil se je in dobil obvestilo, da bodo take in take primerke vpisovali dne tega in tega. S seboj prinesite kartico.
»Dovolite,« je začel na hodniku in se postavil pred malce starejšo osebo, »povejte mi prosim, rad bi se vpisal in ne vem, kje in kako in …«
»Najprej je treba naravnost. Potem na levo in po stopnicah v vrhnje nadstropje. Druga vrata desno.«
Šel je Fidomir in prispel na odlagašče odvečnih produktov metabolizma. Otožno je potegnil vodo in se vrnil. Ko so njegovi podplati znova zapeli na hodniku, njihov lastnik ni pozabil izkušenj. Šel je in vprašal vratarja.
»Na drugo stran mesta. Po formularje.«
Fidomir se je lahno nasmehnil in glasno zaželel, da ga ne bi prav vsakdo pošiljal na izprehod. Prispel je in čakal v vrsti. Z goro formularjev se je zopet znašel v objemu vratarjevih pogledov. Kam in kako? Izvedel je, potrkal in vstopil.
»Vse tole izpolni. Nalepi sliko in koleke. Prinesi 1120 dinarjev. Delamo do dvanajstih.«
Obotavljal se je Fidomir in pripomnil:
»Jaz, oziroma vi, se pravi, pisali ste, naj prinesem s seboj le dopisnico, in … in jaz, kako bi rekel, … slik nimam pri sebi in …«
Nekdo zadaj v vrsti je revsknil, naj bruci, vsaj kot se njemu zdi, ne govoričijo bedarij in podobnega, kar človek lahko pač samo od njih pričakuje.
Pa je prikimal Fidomir in se vrnil domov. V naslednjih dneh je opravil pet potrebnih in dvajset odvečnih kilometrov pešačenja. Sem ter tja je izvedel kaj novega o zelenilu. Z drugimi besedami – o brucih, kar pa je tudi s prvim izrazom popolnoma jasno.
In končno je dobil indeks. Zeleno knjižico. Pomislil je na prestane, hude dni.
»Sedaj sem vpisan. Sedaj sem študent. In prihodnje leto, prihodnje leto me ne bodo več, hm, mi ne bodo ve, hm, nagajali.«
Potem pa je v njem prekipel ves preliti žolč, prestano gorje in še kaj. Planil je zopet tja nekam, skočil na školjko, se razkoračil in iz vsega grla (in srca) zatulil:
»In prihodnje leto, da, in prihodnje leto … gorje vam, bruci!«
Potem je, ves ganjen, še enkrat potegnil vodo.
