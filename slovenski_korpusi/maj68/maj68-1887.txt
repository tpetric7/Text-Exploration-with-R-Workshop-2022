Odkar smo ugotovili, da je bilo na planetu Zemlji nekoč življenje, nas v zemljologiji zanimata predvsem dve vprašanji: kako je na tem planetu življenje nastalo in kako je bilo uničeno. Prvo vprašanje je že razmeroma dobro raziskano, tako da nas zdaj zanima predvsem, kako je bilo življenje uničeno.
Danes je že nesporno, da so imeli pri uničenju življenja najpomembnejšo vlogo Človeki. Arheološka izkopavanja so pokazala, da so ta bitja tik pred uničenjem življenja na Zemlji proizvajala ogromne količine nerabnih predmetov. Zemeljske plasti iz te dobe so polne raznih kovinskih, steklenih, plastičnih in gumijastih predmetov, ki so bili popolnoma nerabni ali pa npr. rabni le izredno kratek čas. Posebne kovinske škatle so na primer delali množično, imeli v njih nekaj dni hrano, ko pa so hrano pojedli, so jih za tisočletja odložili na posebna odlagalna mesta, kjer so danes sloji z več stometrsko debelino. Tako debeli sloji sedimentov niso doslej znani iz nobene druge dobe kozmične arheologije. Res je, da so taki sloji nastajali le na določenih, omejenih površinah, predvsem v bližini večjih človekovih bivališč. Z natančnimi raziskavami najdb iz teh plasti je bilo ugotovljeno tudi, da ljudje niso izdelovali v prekomerni meri le stvari, ki so trajno ostajale, temveč tudi stvari, ki so jih jedli ali pa so se razkrojile. Proizvodnja in potrošnja hrane v Evropi in severnem delu Amerike sta bili daleč nad potrebno proizvodnjo in potrebno potrošnjo. Na človeških okostjih s teh področij so jasni znaki, da je bilo pretirano hranjenje zlasti z beljakovinsko hrano eden od pogostih vzrokov smrti. Zdi se nekoliko paradoksalno, da so Človeki tako ravnali, čeprav ohranjeni zapiski kažejo, da so se zavedali škodljivosti pretiranega hranjenja z velikimi količinami beljakovinske in mastne hrane in čeprav so se zavedali nesmiselnosti množičnega proizvajanja praktično nepotrebnih, nekoristnih in celo škodljivih proizvodov.
Nekateri raziskovalci menijo, da so bila vzrok takega nesmiselnega ravnanja vrednotenja Zemljanov. Po teh teorijah naj bi bili najpomembnejši vrednoti Človekov izdelovanje blaga in potrošnja blaga. Tako vrednotenje naj bi sililo vsakega posameznika in skupino, naj proizvaja čimveč, tudi če proizvaja nekoristne ali škodljive stvari, in da troši čimveč, tudi če troši nekoristne ali celo škodljive predmete. Ta razlaga ravnanja Zemljanov ima tudi nekaj šibkih točk. Predvsem si je težko predstavljati, da bi vrednotenja Človekov lahko prišla na tako nizek civilizacijski nivo, če vemo, da so bila že pred tem v posameznih središčih pa tudi na večjih področjih Zemlje vrednotenja na višjem nivoju. Še težje si lahko predstavljamo resničnost omenjene razlage, če primerjamo, kako so se razvijale civilizacije na drugih planetih.
Nekateri podatki pričajo o tem, kako so se rušile civilizacije na Zemlji. V dobi, imenovani na Zemlji kolonializem, so si barbarske skupine iz Evrope ustvarile mostišča za svoj prodor na druge celine. V naslednji dobi, ki so jo na Zemlji imenovali neokolonializem, so te barbarske skupine dokončno porušile vse avtohtone civilizacije ter vsilile po vsej Zemlji svoj osiromašen produkcijsko-potrošni način življenja. To je pomenilo začetek uničenja življenja na Zemlji.
Zanimivo je vedeti, da so se Človeki sami tudi že zavedali, da pretirana potrošnja nekoristnih in škodljivih predmetov lahko povzroči uničenje življenja na Zemlji. Toda to so si predstavljali na izredno primitiven način. Mislili so, da bodo ti predmeti s svojo škodljivostjo neposredno uničili življenje. Uničenje življenja so pripisovali zlasti nekaterim posameznim predmetom, na primer predmetu, imenovanemu »atomska bomba«, ki so ga kljub očitni nekoristnosti izdelovali v velikih količinah, ki bi teoretično ob določenem načinu uporabe res lahko uničile življenje na Zemlji.
Ko so Človeki videli, da je bil neupravičen strah primitivnih predstav o uničenju življenja na Zemlji pod neposrednim vplivom določene vrste predmetov, so se še bolj nebrzdano spustili v usodno produkcijsko-potrošno spiralo. Vedno aktivnejše angažiranje pri vedno obsežnejši proizvodnji in enako obsežni in naporni potrošnji je tako zavzelo Človeke, da sploh niso imeli več časa za kako resnejše razmišljanje razen za tisto, ki je služilo neposredno proizvodnji in potrošnji. S tem pa so bili zaprti še zadnji izhodi iz vedno hitreje se vrteče produkcijsko-potrošne spirale.
Nenadoma sta proizvodnja in potrošnja dosegli tako stopnjo, da so bile ogrožene že tudi fiziološke funkcije delovanja človekovega telesa. Nakopičeni izdelki so otežkočali odvoz novih proizvodov in odpadkov, ki so se kopičili pod zemljo, na zemeljski površini pa tudi v zraku v obliki plinov in aerosolov. Ker Človeki tudi v tem usodnem trenutku niso uvideli potrebe po ustavitvi proizvodnje predmetov, so novi proizvodi in odpadki proizvodnje izrinili in okužili najpomembnejša vira za življenje, vodo in zrak. To se je v prvi fazi zgodilo samo v nekaterih najbolj tipičnih proizvodno-potrošnih področjih, v Evropi, v vzhodnem delu severne Amerike in na Japonskem. Zaradi velikega števila človeških trupel, ki so nastala v teh področjih ob nenadni smrti velikega števila ljudi, so se začele širiti iz teh proizvodno-potrošnih središč kužne bolezni po vsej Zemlji, tako da je v kratkem času izumrl človek in druge više razvite živali.
V tem času so bile tovarne že tako avtomatizirane, da so avtomatično delovale tudi še po tem, ko so Človeki že izumrli. Številne avtomatične tovarne na Zemlji so z intenzivno proizvodnjo blaga ter strupenih tekočin in plinov v kratkem času uničile še preostala živa bitja na Zemlji.
Kako topoglavo so se Človeki obnašali, naj prikaže droben konkreten primer iz mesta, ki se je imenovalo Ljubljana. Leta 1965 je neka znanstvena raziskava pokazala, da v predoru pod gradom strupenost zraka presega celo tedanje velikodušno »dovoljene« meje. Zadovoljili so se s tem, da so pet let kasneje postavili pred predor table, da je prehod skozenj prepovedan za pešce in kolesarje. Deset let kasneje so postavili ob vhodih v mesto opozorilne table, da je pešcem in kolesarjem vstop v mesto dovoljen le, če imajo na obrazu plinsko masko, niso pa storili ničesar za izboljšanje okolja. Nasprotno, ker je bil avtobus za promet po mestu za malenkost cenejši od trolejbusa, so ukinili trolejbuse, ki niso mazali zraka, in jih nadomestili z avtobusi, ki so vsak dan spuščali v zrak v samem centru mesta tisoče kubičnih metrov strupenih plinov, škodljivih katranskih aerosolov in drobno emulgiranega svinca. Kako hladnokrvno so se s tem sprijaznili, priča tudi to, da je njihova skupščina leta 1970 sprejela določilo o davčni olajšavi kmetom, katerih rastline slabo uspevajo zaradi zastrupljenega zraka. Nič jih ni ganilo, da je bil zrak tedaj že tako umazan in zastrupljen, da na drevesih v parku poleg skupščine zaradi umazanega zraka niso več mogli uspevati drevesni lišaji.
Okoli leta 1980 se je začela proizvodno-potrošna tekma na področju proizvodnje in uporabe plinskih mask. Tekmovali so, kdo bo imel lepšo in učinkovitejšo plinsko masko. V časopisih in po radiu pa so se vrstile reklame: Uporabljajte bioaktivne plinske maske s komponibilnim učinkom encimov, ki melizirajo …
