Moje sanje te čakajo, tihi, nesluteni medeninasti brat. (Poznal sem nekoč veliko neznanko, ki te zdaj na večer mehkó zakotali izza meja naših pogledov na vzbočeno žametno ploskev.)
Tvoj prekradeni sprehod, tvoj pijani okameneli premik brez sledov in brez sence, tvoje zaspano drsenje na spodnjem stropu naših nebes – je moje spočetje.
Med zvezdami si tvoje roke poiščejo pot. Skozi začudeno drevje in skozi rože v svetlem kvadratu prinesejo travni duhovi tvoje dišeče prste na moje veke.
