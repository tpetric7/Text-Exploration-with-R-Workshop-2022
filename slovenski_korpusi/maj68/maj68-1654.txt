(odlomek)
Ob pasu beline je pas rjavega. To je curljajoči, žolcasti, izmikajoči se pas, skozenj se šivajo rjave veje, na katerih so madeži beline, da je videti kakor mikroskopska povečava kože povrhnjice in kože usnjice. Počez je proga rdečebelega. Sredi proge je rdečerumen krog. Na levo od pasu beline je hiša. To je dom, belo pokrit, z rumenimi rebrastimi okni, skozi katera sije božična svetloba. Ko lega tema, ko stopinje začnejo škrtati, ko curljanje izloča meglo, se približa vratom, vhodu v hišo. Vrata se odprejo in zajame ga rumena svetloba, roka je pri čepici, noge topotajo ob predpražnik in ko se usipa sneg, izginja rumena svetloba, vrata se zaprejo, Sibila pogleduje z egiptovskimi očmi, nasloni se na steno in opre nogo ob točko, ki je kakšnih dvajset centimetrov oddaljena od tal. Telo dobi posebno simetrijo, kot pozorna žuželka.
Gori v sobi, ki je še vedno nova za potovanje s pogledi, se udobno namestita, strehe sosednih hiš so kot japonsko naselje, pred vrati patruljira visok in dolg pes. Sibila potegne iz šatulje dolgo cigareto in Jan jo prižge. – Kakšna bo korist od pripadnosti? sprašuje Jan. – Možno je klicati duhove, se je zasmejala Sibila in ga prijela za zapestje. – Sprašujem se namreč, kako bi se izognil prebivanju z vrečami, da, vrečami mesa, Sibila, vi živite v tem visokem kraju, daleč od šumenja trgovine, splošnega kupčevanja, prepira zaradi milimetrov, zlobe in zvijač, brez maščevanja zaradi neuspeha, zaradi majhnosti in ozkosrčnosti, v tej hiši vas slina teh goltancev ne doseže, tu ste kakor – v svetišču, smem reči, da ste zame sveta? – Najvišji Arhitekt, ki upravlja to hišo in je sploh roditelj tega naselja, mi je podelil to mesto za nenavadna dela, ki bi se jim res lahko reklo svetniška. Če ta beseda pomeni razvetljevanje, svetlobo in svečanosti … – Nisem mislil dobesedno korist, sprašujem, če se bom kdaj lahko za vedno preselil v ta svet. Poglejte, povem vam zgodbo iz našega mesta. To je zgodba o ženski, ki jo poznam, prijateljica moje prijateljice je. Skupaj so v službi. Najbrž služba res ni zanimiva in ne more zadovoljiti človeških sanj, najbrž je zelo moreča in utrudljiva … Ta ženska je poročena in ima otroka, sina, da je veselje pogledati, izumil je svojo lastno govorico, sploh ga ne bi razumeli, vendar ponavlja enake besede, zabaven otrok je, vendar prav zanimiv, ogledujete si ga lahko dneve in vam ne bo postalo dolgčas … Si predstavljate, mož odhaja na delo ali potovanje, saj skoraj nikdar ga ni doma, ona pa zapre otroka v kletko, mu vrže koš igrač in teče od doma. Moja prijateljica je zvedela, da ima ljubimca, da se sestajata z njim vsako prosto uro, otrok se pogovarja z igračami in je izumil svoj jezik. Postal je samotar in čudi ga, če se v človeškem jeziku pogovarjate z njim, gleda vas, kot bi prišli iz drugega sveta. Otrok je cele dneve sam v tisti kletki, mati ga včasih napoji in nahrani, vrže mu igrače in otrok se nežno ukvarja z njimi, jim prigovarja, jih ljubkuje, daje jim nerazumljiva imena in sprašuje jih, kot bi mu lahko odgovorile. Mati pa čepi pri svojem ljubimcu, ki je neki brezdelnež, menda se dobivata v nenavadnih lokalih, v katere ne zahajajo nobeni znanci, potujeta z avtomobilom iz mesta, na kakšni stranski poti prevrneba sedeže in se ljubita toliko časa, da so vse šipe zarošene.
Sibila se je zamislila. – Ne vem, če je natanko v tem ideja, da zbežite iz sveta, kjer vlada pomanjkanje morale. Morda je mišljeno, da ostanete v njem in ga skušate spremeniti. Zdi se mi, da je ravno v tem Arhitektova ideja. – Arhova ideja je v ugoditvi vseh želja, v izpolnjenju vseh iluzij, človeška sreča je naš cilj! In delo, ki ga omenjate, prerašča človekove zmožnosti, predvsem pa njegov čas. – Kaj veste, zakaj tista ženska vara svojega moža, mogoče pogreša nežnosti, morda mož ne odgovarja na njena vprašanja, kot igrače njenega sina ne odgovarjajo na njegovo ljubkovanje … Morda je mož nasilen in krivičen, morda ima telesno napako, morda se mu potijo noge, kaj veste …. Raziščite ta primer, ko ste ga že omenili. To je dobro delo.
Večer je potekal, v sobo so prihajali novi gostje. Sibila se je vsakemu od njih posvečala z enako zbranostjo. Steklena stena je vodila k neštetim lučem v dolini. Globoko v kanjonu je tekla reka in če je bilo posebno tiho, so slišali oddaljeno šumenje.
Pozno ponoči je Arhitekt napovedal, da bo Sibila rodila otroka.
Drugega dne je Jan prispel, ko je Sibila barvala steno na stopnišču. Barva se je vpijala v omet in naglo so nastajala nova barvasta področja. – Vsak hip bom končala, je rekla in potegovala s čopičem od tal proti vrhu. – Arhitekt je rekel, da mora biti še danes končano, spet pridejo neki novi ljudje. – Ali … ali še spiš z vsakim, ki pride? je vprašal. – Z vsemi hočem biti tovariška, solidarnost je največ, živeti moramo v slogi. Za Sibilinim hrbtom je sijala živo rdeča stena. Saj res, ali veš, da stari pripravlja akcijo za eno od naslednjih noči? Zbira orožje. – Orožje? Rekla si, da lahko kličeš duhove? – Rekla sem. Obrisala si je rdeče prste v belo cunjo. – Kdaj boš rodila? – Šele tretji mesec, o, je še čas. Koga bi rad priklical? – Nikogar določenega, zanimalo me je … Položila je čopič in ga odpeljala v sobo. Objela ga je vročina. Položila mu je roke okrog vratu. – Ali me sploh ljubiš? Ali prihajaš iz navade? Se mi je zdelo, da nisi več ogret. Da ti je dovolj tega prihajanja … pot je dolga, posebno v snegu. Razmišljala sem … – Čakaj, natanko tri mesece je, kar sem prišel sem gor. – Ne spominjam se natančnega datuma. – Ali oživeti ne moreš nikogar? Mislim, da bi ga priklicala za stalno? Spominjam se nekoga, ki je umiral. Prihajal sem k njemu in pogovarjala sva se o glasbi, ki jo je dobro poznal. Nekega večera mi je rekel, ali slišiš, kako škripljejo kolesa? To je mrtvaški voz, slišiš, kako v enakomernih presledkih škripljejo kolesa, kako naredi žnk, pa se pomakne sprevod naprej za en meter, pa spet žnk, pa žnk, ali ne slišiš? Potem je umrl. Ne, ni še umrl, samo to je bilo zadnje, kar je rekel. Potem je stokal, spominjam se jutra, ko so ga zagrnili z rjuho in ko so ga preoblekli v črno obleko. Čevljev mu niso obuli, rekli so, da za v krsto čevlji niso potrebni, da ga tako ali tako ne zebe v noge. Potem sem šel za pogrebom in res sem slišal natanko isti zvok – žnk – žnk – nekaj kovinskega, morda os ni bila namazana ali kaj.
– Ljubim te, je rekel Jan, ne morem pa prenesti misli, da spiš z drugimi. Ali veš, čigav je otrok? – Ali moraš vedeti? Recimo, da mu je ime Izidor. Izmišljeno ime za resničnega človeka.
Hrupno je vstopil Arhitekt v delovni halji, z očali, v roki pa je držal nekakšen strojček. Pogledal je Jana in Sibilo. – Ali nimata nobenega dela, ne razumem vas, kako morete cel božji dan zijati v zrak ali pa se pogovarjati o zraku. Sicer pa, počnita, kar hočeta, samo da bosta jutri zvečer pripravljena … Dvignil je strojček. – Hobby revolucionarjev, je pojasnil, – fizično delo utruja manj kot takole čvekanje. Zato tudi Sibili naložim kakšno opravilo. Kaj je novega spodaj?
– Še vedno orjejo s plugi, Arh. In vse polno je nepomembnih, majhnih ljudi, učiteljčkov. Ko pridem sem, si pošteno oddahnem. Povem ti zgodbo o nekem infantilnem moškem, ki je silil vame, naj mu preskrbim zvezo s tvojo Stavbo. Ima kup majhnih oboževalk, ki jih vodi na torte in vedno jim pripoveduje eno in isto štorijo, kako se boji, da ga pokličejo k vojakom, če zraste še za en centimeter. Potem ga skrbi, če bo država nacionalizirala njegov vrt. Pravi bedak. No, zvedel je, da imamo tukaj neko svojo organizacijo, pa se ji hoče prisliniti. Majhni ljudje imajo velike ambicije. Piše se Kohn, najbrž je žid, ukvarja pa se z umetnostjo, pravi ljubitelj. Hvali se, da je že imel uspehe v politiki, ko je bil nekoč v zdravilišču, da je prelisičil nekega zagrizenca. Pa moralen da je, izjavlja. Da je razkril cel kup konkubinatov, trdi.
– Pripelji ga gor, škoditi ne more, če nič drugače, ga postavimo v prve vrste. – No, zdaj bomo pa že jemali kar vsakogar! Arh ga je ostro pogledal. – Če misliš, da je nevaren, ga moraš tako ali tako pripeljati, ker ga je dobro imeti pod očesom, če pa ni, ne more škoditi. Majhni ljudje zaradi svojih kompleksov včasih storijo junaška dejanja. Sploh pa bi te rad opozoril, da bom odslej kaznoval vsako nedisciplino. Da zmagamo, moramo biti enotni. Ja?
– Ja. Jan je pogledal v tla. Arhitekt je odvihral v svojo delavnico. –Veš, je rekel Sibili, – nekoč se mi je zgodilo nekaj podobnega. Imel sem neko žensko, ki je pred menoj ljubila nekega moškega, ki mu ni hotela dati imena. Rekla je, da je bil Izidor. V spanju je govorila o njem, vendar imena tudi v sanjah ni izdala. Mučil me je, ta Izidor, dokler je nisem nekoč skoraj zadavil od besa, ker mi ni hotela izdati njegovega imena. Predpostavljam, da sem ga zelo dobro poznal, pa ni hotela, da bi bil jezen nanj. Sumničil sem vse naokoli, vsakogar sem preskušal … Potem je pobrala svoje stvari in odšla. Nikdar več me ni hotela videti. Rekla je, da sem se ji zagnusil. Ljubila je tistega človeka, potem se je vrnila k njemu.
– Če bi ti vedel … kako so me ljudje častili, – kako so se mi ponujali, prosili so me, naj spim z njimi, pa nisem hotela, čakala sem nate … Te ni sram, da mi očitaš nekaj tako smešnega? Zakaj se ne zaposliš z drugimi, bolj koristnimi mislimi? Zakaj ne greš v dolino in prepričuješ ljudi? Potrkalo je. Plaho in počasi je vstopil visok moški. – Andrej, je predstavila Sibila, – v mestu je pisatelj, tukaj aktivist. Poljubila je Andreja. – Kaj delaš tu? – Podpiram Stavbo, je počasi, s premislekom rekel Andrej. – Andrej se redko razburi, je pojasnila Andrejev počasni in flegmatični ton Sibila. – Grem, je rekel Jan in čakal, da ga bo Sibila prosila, naj ostane. Sibila pa je samo pokimala, objela Andreja in ga začela poljubljati po vratu.
Jan je stopil na mraz. – Lepo je hoditi po mrazu, je zaslišal Sibilino prigovarjanje. Ozrl se je na nov objekt, ki je nastajal poleg glavnega stanu. Bila je šesterokotna hiša, ki je spominjala na moderno cerkev. Stene je imela vdolbene, žlebički, ki so rastli z višino, so spominjali na piščali. – Kako so jo častili. Čakali so pred hišo, pogledovali k njenim oknom in sanjarili. Jan nič ne sanjari. Nič več. Uklenil je žalost in hrepenenje, postal je trezen, kot mu je nekoč svetoval Arhitekt. – Samo hladni in premišljeni aktivisti so potrebni naši stvari. Če se pustijo zapeljati čustvom, smo izgubljeni.
Do doma ga je pripeljal tramvaj. Bil je sam v prazni kabini. Izstopil je in brenčalo mu je po glavi. Bil je utrujen in jezen. Komu se je pustil zapeljati? čustvom ali Arhitektu, temu zakompleksanemu aktivistu, ostarelemu politiku, ki se je sklenil maščevati za to, ker ga ne upoštevajo več? Saj se vidi, da je senilen, v delavnici nekaj rezlja in sestavlja … Nenadoma je pripeljal črn kombi in povozil široko lužo. Prav tako nenadoma se je ob Janu pojavila ženska v belem plašču. Bila je upognjena vase in je hitela v nasprotno smer kot Jan. Črni kombi je zlil vsebino luže na ženskin plašč, odskočila je, toda bilo je prepozno, obenem pa jo je na visokih petah zaneslo preko robnika in sesedla se je poleg Jana v mokro brozgo. Jan ji je je ponudil roko.– Gospa, s čim vam lahko pomagam? – Hudič, je rekla in plezala po Janovi roki. Nato se je zravnala in poskušala stopiti. – Najbrž jo je zabolelo, kajti dvignila je nogo in poskočila na drugi. – Joj, kakšna svinjarija. – Čisto blizu stanujem, lahko vam posodim vsaj brisačo, umijete se lahko, taki ne morete med ljudi. – Kaj naj naredim? Ali ste res tako ljubeznivi?
V Janovem stanovanju se je slekla in zavila v veliko brisačo. Jan je skuhal čaj. – Veste kaj, je rekla, – morali me boste prenočiti. V teh cunjah ne morem na cesto, če jih operem, pa tudi ne bojo takoj suhe. Sploh pa sem že zamudila vlak. – Prav, je privolil Jan, – jaz bom spal na tleh. Sicer pa mi je ime Jan. – Poznam vas, iz steklene kletke. Jaz sem Julija. – Keglji, se je posvetilo Janu, – svetlorjavi keglji, ki sva jih občudovala s Petrom.
Zjutraj ga je zbudila s tem, da je z odprtimi očmi strmela v strop. Čutil je, da ne spi, čeprav ni delala hrupa. – Kaj je, Julija? – Zebe me, je rekla, – pridite sem.
Ko je kasneje ob kavi bral časopis, se mu je zgodilo, kar se mu ni še nikdar. Črke, ki jih je bral, so mu začele šumeti v ušesih, slišal jih je, kako korakajo skoz njegovo glavo, kako drvijo po lobanji in ga razburjajo. Bila je prava vojska, ni mogel odmakniti oči od njih in ni jih mogel nehati poslušati. Zamaknil se je vanje in slišal je tudi svoj glas, kako jih počasi, zlogoma prebira. Zagledal se je v prizanesljivi drži, kako se smehlja in z nasmeškom prebira tiste črke. Videl in slišal se je, kako počne nekaj popolnoma nerazumljivega. Veke so postale grafitne in ustnice so okusile slano tiskarsko barvo. Plaval je v stolpcih, oblival ga je mrzel pot, premikal se je kot na plesu, strmel je vase, prihajala sta si nasproti, eden je bil začuden, drugi nasmejan, z odmevom ga je šibal, grozil, naj utihne, naj se mu umakne. Eden je molčal, drugi se je hahljal in govoril: – že znano, gnano, ponos barona, krona zvona! Jan, ki je sedel in bral, je vedno bolj začudeno gledal v vrstice, ki so ga tako pritegnile, in še kar naprej jim je sledil, gnale so ga, da se je upehal, vendar nikjer ni bilo pike, da bi si oddahnil, sami priredni in podredni stavki, zveriženi v enotno misel, v meander usodnih spoznanj.
Prekinila ga je Julija s toplimi dlanmi.
