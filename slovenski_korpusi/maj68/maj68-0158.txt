Načrt: a) preludij
b) fuga
c) konsekvenca
V začetku je že spet vprašanje kako načeti svet muka in kako početi to kar bi potem bilo z opravičljivimi razlogi in sploh na pravem mestu. tako se je trapil tudi bog. nazadnje pa je izrekel besede ki so bile popolnoma brez pomena glede na to da je prišla zora potem sama z vsem kar sodi zraven. ostalo je tako in tako poezija in ljubi bog je od veselja in radosti sam sebi godel imena stvari po vrsti kakor so prihajale na dan saj je predvidel vsa dejanja takoj ko je spregledal potem je šel še enkrat skoz že spet je vse premeril in preračunal in je določil zakone po katerih stvari so čeprav so bile že prej od tistega pred njim samim in pridejo še govorice ki jih sam ne bo razumel in zanj ne bodo imele besed. torej začeti to kar nima začetka kar nima svojega A nima robu ker je rob samo videz. videz je namišljena ali otipljiva omejitev dogajanja ki zajema vse smeri nagrizti ali izbočiti rob bolj videzni videz vzpostaviti med tem kar je in tistim kar bi moralo že biti svoj da ali ne zadostni razlog iz takšnega tkiva kakor vse končuje to reč s katedralo kakor sem določil ali odlašam v glavobolu in drugih izgovorih naj zora pride in ostalo potem pa seveda pljujem na to kar že je če se mi izpridi tako bom tako in tako potopil svet in začel spet na začetku kar nima začetka
