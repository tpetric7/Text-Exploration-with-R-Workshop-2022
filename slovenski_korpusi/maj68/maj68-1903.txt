Sem deloven človek, soboslikar. Zato, prosim, razumite in oprostite moji nerodni pisavi, ker pač nisem mož peresa, kot se temu reče, marveč navaden deloven človek. Tudi bi želel ostati anonimen, zato mi oprostite, da se ne bom podpisal. Vašo revijo namreč redno berem, vse preberem od konca do kraja, vendar na skrivaj. Na Probleme je naročena moja hči, ki je študentka. Pravi, da mora po nekaterih člankih v vaši reviji študirati. Ona je študent umetnostne zgodovine, vem pa, da se tudi sama skuša v pisanju pesmi, a to je njena skrivnost, jaz in žena pa se delava, da nič ne veva. Kar se moje žene tiče, ki je tudi delavka, je tako, da se za te stvari v glavnem sploh ne zanima, samo včasih se jezi, če je treba kupiti nove knjige in časopise. Moja hči pravi, da ste pri Problemih nekakšna zaprta grupa, ki nikogar ne spusti zraven. Da pa mora imeti vašo revijo iz omenjenega razloga naročeno. Jaz se ob takih razgovorih vedno naredim, da nič ne vem za kaj se gre, hčerki bi se sigurno zdelo čudno, da se jaz kot navaden delavec zanimam za tako svete stvari, kot so knjige in kultura. Hčerko imamo zelo radi, v šoli je bila ves čas odlična dijakinja, zdaj pa je redna študentka in je v dveh letih opravila vse izpite v prvih rokih. Jaz sem seveda ponosen nanjo. Z ženo ji ustreževa v vsem, čeprav njene želje niso vedno skromne. Toda saj veste, da starši damo vse, samo da so naši otroci srečni. Toda moja hčerka se me sramuje. Ne rečem, da me nima rada, sramuje se me, ker sem preprost človek, delavec. Ob tem mi je zelo hudo. Jaz skušam stvari vedno razumeti življenjsko. Tudi hčerko nekje popolnoma razumem, a mi je le hudo. Že večkrat sem jo videl v družbah, ko sem se v »katrci« peljal mimo. Razumljivo, ker sem soboslikar, je moj avto vedno nabit z vsemi kantami in vrečami in priborom, sam pa se včasih niti preobleči ne utegnem, tako da med vsemi rečmi sedim za volanom v delovni obleki, po možnosti s papirnato kapo na glavi. Hčerka se ob takih bežnih srečanjih naredi, kot da me ne vidi. Mogoče se mi to tako samo zdi. Mogoče me v resnici ne vidi, ko imajo s kolegi ves čas svoje razgovore. Če me pa vidi, bi pa končno lahko pozdravila, saj je nihče ne bi izpraševal, kdo je ta »malar«.
Zakaj vam pišem to pismo? Pravzaprav ne vem, gotovo je k odločitvi kaj pripomoglo oznanilo, da revijo odpirate tudi bralcem, da lahko pišejo vanjo. Toda samo zaradi vašega oznanila seveda ne pišem. Hotel sem že večkrat to vse komu zaupati, malo sem govoril z ženo, a je kar zamahnila z roko, da so to traparije. Večkrat sem pomislil, da bi napisal v Mladino ali TT ali v Tovariša, kjer odgovarjajo nekakšne »svetovalke«, ki očitno o življenju nimajo pojma. Končno tako pismo tja sploh ne sodi, med tiste oslarije, ko te »svetovalke« razčiščujejo telesne probleme pubertetnikov in starcev. Jaz ne potrebujem nobenega nasveta, ker mi pomagati nobeden ne bo mogel. Zato sem vesel, da se pri vas niste spomnili še ene v množici posvetovalnic, marveč ventil, skoz katerega se človek lahko enostavno sprosti, pa nič drugega. Prav se mi zdi, ko je urednik napisal: »Kdo bo še molče trpel!?« Mislim, da ste na pravi poti. Neposredno pa me je v pisanje tega pisma prisilila hčerka. Zadnjič je bila po televiziji oddaja s podeljevanja Prešernovih nagrad. Hčerka je rekla, da vse to ni nič, da si spet delijo nagrade med sabo in da se gredo kroge in elito in tako. Jaz sem si drznil ugovarjati, da so to ljudje, ki so nekaj naredili in doprinesli. Moja hči mi je zabrusila, da naj bom tiho, da jaz pač nimam pravice govoriti o teh stvareh, ki jih ne razumem. Rekel sem, da je nevoščljiva, da bo že še tudi ona dobila nagrado, v kar sem v resnici prepričan. To jo je tako razjezilo, da mi je rekla, naj grem raje malo »štrihat«. Potem sem ji dal klofuto. Ko bi ne storil tega! Ko le ne bi storil tega! Moja hčerka je tedaj vstala in se oblekla in odšla. Nekaj dni je ni bilo domov, poizvedel sem, da je spala pri neki prijateljici, hčerki nekega odvetnika. Stopil sem tja. A so me pri vratih odslovili, da me nihče ni povabil, da me nihče tudi ne pričakuje, zategadelj se z mano nimajo kaj meniti. Hčerka je prišla domov in se preoblekla, vzela nekaj stvari in spet je ni bilo dva dni. Z mano in z materjo pa niti besedice. Potem sva se še z ženo sprla, da sem na vsem koncu kriv jaz. Seveda sem kriv.
Na začetku sem povedal, da vašo revijo preberem od konca do kraja. V glavnem ste mi všeč in ne razumem, kaj imajo toliko proti vam po časopisih. Res mi nekatere stvari niso všeč, predvsem kvante in žaljivke, a zdaj je tudi tega manj. Tudi literature ne razumem, kot jo verjetno razumejo študirani ljudje, a prav pri literaturi čutim, da je nekaj notri, čeprav sam ne vem kaj. Nekaj magnetnega in skritega je notri, da vse preberem, čeprav ne bi znal s svojimi besedami obnoviti, kaj sem bral. Vedno pa gledam, kje je tista vaša slavna zaprtost, izoliranost. No, jaz tega še nisem zasledil, zlasti vaša pobuda za pisma bravcev se mi ne zdi zaprta. Zdi se mi pa, da vem, zakaj se zdite moji hčerki zaprti. Po mojem je kdaj poslala pesmi, pa jih niste objavili. Razumem, da je to zanjo tiho razočaranje, in tako se ji zdi zaprt ves svet, sama se čuti zunaj sveta, zunaj pa sem jaz in navadni ljudje, ki ne hlepimo za slavo, a moja hči med takimi ljudmi noče biti. Jaz jo razumem in ji dam prav, po mojem zasluži prostor v svetu, ki se ji zdi zaprt. A za to se je treba boriti, delati je treba za to, veliko delati. Končno je pa vseeno, mogoče ste na nek način res zaprti in krog. Delate pa le, tovariši uredniki, delate in borite se s pametjo, in meni je všeč če ljudje na tem svetu delajo, se borijo, ne pa, da samo ugotavljajo stanja. Meni je pač ostalo to, da moram »štrihati«, a se ne pritožujem, srečen sem, če lahko delam.
Želim si, da to pismo prebere moja hči. Preveč te imam rad, da bi ti o vsem tem še naprej molčal, moja ljubljena!
