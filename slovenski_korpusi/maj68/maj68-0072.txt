– Zato, ker ne boš verjela, se boš izgubila, kot se vsak dan izgubi na tisoče človeških src.
Med svojim in mojim imenom nekje boš premišljevala svojo utrujenost in sanjala, kakor sanja izruvano drevo o cvetju.
V strugi tujih oči boš utonila in jaz ti bom samo še droben prašek na poti, ki bo šla preko tvojega spomina.
– In ker ničesar ne umre v nas, boš prebujala dnu sebe vse, kar sva napisala na drobne, že davno orumenele liste najinih srečanj.
Takrat boš v mislih kakor jaz stala ob reki, kjer sva bila včasih skupaj, in dolga mrzla tišina ti bo naletavala na prebledeli obraz ...
