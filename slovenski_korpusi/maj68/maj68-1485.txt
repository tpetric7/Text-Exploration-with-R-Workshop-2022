Ko je še hodila v samostansko šolo v Ljubljani se je pisala Grušovnik in sploh je najprej mislila da bo postala uršulinka Gospod Ignac pa je bil profesor zgodovine in baje mason in trikrat je rodila v štiriletnih razmakih od 1914 naprej Prvič v Slavonskem Brodu drugič v Vinkovcih in potem v Osijeku Ampak prej sta imela tudi Marico ki je umrla takoj po krstu in Anico ki je umrla za krvavo grižo in na parah ji je odrezala del kite in ta del ima še vedno v neki škatli med perilom Gospod Ignac pa je imel tudi druge ženske in na božični večer 1936 jo je s stolom udaril po glavi da ji je počila leva arkada in od takrat sta eno leta živela ločeno od postelje in mize potem pa sta se ločila tudi na občinskem sodišču v Mariboru še preden je prišla do mene in čeprav mu je njen oče ob poroki v Vipavi rekel naj jo čuva kot zenico svojega očesa Ampak vseeno ga je še naprej imela rada in še naprej se ga je bala in to se vidi tudi zdaj ko spet živita skupaj v Pipuševi ulici Toda zdaj imata ponoči zobovje vsak v svojem kozarcu in gospod Ignac je ob slabem vremenu in jeseni posebno siten ker ima že šest let astmo in hčerka ji iz Škofje Loke pošilja mesečno 30 tisočakov namesto pokojnine in čeprav ima revmo v kolenih in čeprav je sneg in so pločniki spolzki gre vsako jutro k šesti maši ker kaj bi bog brez vas in vi brez njega ji večkrat reče gospodična Julka ko pride na obisk Drugače pa se gospod Ignac pri vsakem kosilu boji da bi ga zastrupila s hrano in zato mora vsakič jesti z njim iz ene sklede kot na kmetih
