(Odlomek iz romana: »Negativ Gojka Mrča«)
Zadaj na hlačnicah, gor do podkolen, pa so medtem nezadržno in preprosto nastajali vodenoblatni madeži. Ne priletavali niso ne sušeče se izstopali iz svetlosive tkanine. Tudi ni mogoče trditi, da so pršeli nanjo ali da so se lepili na temnosive kvadratke, razmrežene po ceveh hlačnic in od tam navzgor in navzdol, prav do tja, do koder jih sredi hoje in z nazaj zvito glavo sploh ne moreš več vseh bežno preleteti s pogledom, ne da bi vzbudil pozornost mimoidočih. Kratko malo nastajali so, saj jih z nobenim čutom – ne z očmi ne z ušesi ne s kožo, in s tipom prstov še manj, ni bilo mogoče zalotiti pri brizganju in vsem drugem po tistih nemogočih kvadratnih poljih. Ta so ga nejasno motila že včeraj, ko je v konfekciji omahoval in omahoval in izmed drugih hlač in že ves poten od dvakratnega pomerjanja v kabini navsezadnje izbral kvadrataste samo zaradi še kar pravšnjih mer. Res, samo zaradi mer.
Na, zdaj je pa imel mere. Kot da bi bilo na tej natanko izrisani mreži iz malo temnejših sivih vlaken na svetlejši sivi podlagi, ki pravzaprav ni bila čisto siva ali pa je bila zaradi zelenkastih in rjavkastih odtenkov, recimo, dvomljivo siva, natanko določeno in izmerjeno, kam mora pljuskniti nanjo ob vsakem koraku, dosledno ob vsakem koraku.
Malo je takega na svetu, čemur bi bilo ves potek mogoče tako natanko razumsko določiti, si ga v mislih predstavljati in do zadnje podrobnosti predvidevati, kot je takole nastajanje madežev na hlačnicah gor do podkolen, na vsakem koraku, dobesedno na vsakem. Blato mora biti razmazano po tleh, to je gotovo. Prinešeno od kod, če so tla asfaltirana, betonska ali sploh kako drugače trdna, in razmočeno od dežja, ki tako in tako uliva že od sinoči in se mu nočejo potrgati šivi in nočejo. Potem morajo biti čevlji, gotovo da tudi čevlji, zaradi nečesa krivi tega packanja – morda zaradi malce pretirane širine čez prste, mogoče tistih visokih oglatih peta, zaradi katerih jih je včeraj, tudi včeraj, odrival in odkrival po pultu in nazadnje prav zaradi višine pet, nikakor pa ne zaradi njih oglatosti, kupil. In nazadnje mora biti v tebi samem tako, da se ti ne da in ne da tjakaj. Upira se ti šele niže dol, v želodcu, ne v glavi, nikakor ne v glavi, saj je v njej trdno sklenjeno, da je tjakaj treba. Najbrž se dogaja tako zato, ker je nekje v grlu volja že toliko popustila, da se blatna ilovnata brozga s tal doliva vate in, seveda, od preobilja vse te umazanije vse skupaj sili čez rob. Tudi jogurt, ki ga je v mlečni restavraciji prebrozgal z žličko in enostavno zlil vase, da je šlo hitreje. V vsesplošnem blatu se je morda razlezel do tankih belozelenih nitk in če se ti zazdi, da boš zdaj zdaj stopil v kaj takega, ko je noga že v zraku, a še ni prepozno, ko loviš in loviš, dobesedno iztiskaš iz prostor a centimetre druge smeri, potem, jasno, ploskneš s stopalom še bolj nerodno na tla in madeži zadaj na hlačah se morajo pomnožiti.
To ti je popolnoma razumljivo. Naravnost boleče telesno predstavo nosiš v sebi, kako so se prav zdajle spet, ta hip, ko si pomislil na jogurt, in, kaj, vraga, moraš sploh misliti na jogurt, spet razpršili po hlačah. Ampak vidiš jih ne, da bi brizgnili in se nalepili na kvadratke. Natanko na tiste, ki so zanje že izrisani in povlečeni na tkanini in, čutiš, spleteni nekje globoko v njej, čeprav je še kar tenka: volna in sintetika, je dejala prodajalka v trgovini. Če se ustaviš, kar moraš navsezadnje kako opravičiti ostalim, mimoidočim ali soidočim, s kakim spotikom, z napol izmrmrano kletvico na račun prenavljanja te preklete ceste, ki je očitno postala en sam globok odtočni jarek, zviješ vrat, obrneš glavo in morda še za spoznanje pridvigneš nogo ter pogledaš od podkolen navzdol, novih blatnih peg in pegic še ni. Ko se prestopiš, so pa že. Ampak, kdaj so nastale, nisi mogel ugotoviti, saj nisi kura, da bi se znal prestopati z nazaj obrnjeno glavo.
Tla so bila že tako dovolj spolzka. Človek je moral stopati kar se da pazljivo in potiskati pogled tik pred seboj naprej. Ponekod so bili iz desak zbiti in čez kotanje položeni leseni mostički. Fant je pred kratkim prišel od vojakov, iz zelo blatnih krajev, pa se mu vse skupaj sploh ni zdelo nenavadno. Samo tvegati ni hotel, da bi kar na lepem spodrsnil in si oblatil nove hlače in morda še površnik, ki ga je leto in pol čakal v Ljubljani, v sobici, v omari z ogledalom na vratih, in ki ga bo tudi čimprej treba zamenjati. S čim vsekakor boljšim. S čim boljšim se bo treba srečati, čimprej, in četudi za to spoprijeti se s čim še slabšim, kot je bilo vse to doslej. Srečati, ker dohiteti, o tem je bil fant prepričan, ni mogoče ničesar. Še posebno pri nas ne in v njegovi generaciji.
Kdor je bil pameten, ko je bilo primemo pamet vzeti v roke, je že zdavnaj potegnil naprej, že pred diplomo, in je bil sedaj daleč pred vsemi. Ti kvadratki na hlačah sicer res že vnaprej dobesedno določajo, kje bodo oškropljeni, vendar pa s svojo geometrično lisavostjo zmanjšujejo vtis, da so hlačnice tako zelo obrizgane z blatom. Tisti pametni so s pravo legitimacijo in dobrimi karakteristikami prišli že k vojakom ali pa so se vojaški službi sploh ognili s kakšnimi čez noč nastalimi ulkusi, hrbteničnimi okvarami, glivičnimi lišaji za ušesi ali med prsti in podobnim. Leto dni življenja in več so si dali takole prebrisano podariti od zdravniške komisije in zdaj te že lahko sprejemajo v službo ali pa hudičevo odločilno svetujejo, kje boš, če sploh kje boš, pristal.
K vojakom je šel z dvema možnostima pred očmi – ali prodati se ali ostati samemu sebi zvest. Tam sta se mu, ti dve možnosti, toliko časa trli med seboj, ko se je metal nanju, zviška in na vsakršna tla, da sta se mu navsezadnje zmečkali, razpustili in se spojili druga z drugo. Ni čudno, saj ju je nosil tako rekoč v žepku na bluzi, tako ves ranljiv in mehak je bil leto in pol. Zdaj ni videl več nobene možnosti, ampak se mu je samo hotelo srečati tisto najboljše ali vsaj boljše od dosedanjega. Delal se je sam pred seboj, kot da za to ne potrebuje nobenega razmišljanja in razsojanja več. Nobenega razmišljanja in še manj kakega mozganja. Jaz, mu je prišlo, da bi se obrnil k široki izložbi s športnimi potrebščinami, v kateri je, čeprav je bila visoko oškropljena z blatom, zagledal preblisk samega sebe v površniku, ki ga bo treba še to pomlad zamenjati s čim boljšim, jaz sem, ti moj naključni spremljevalec, trenutno družbenopolitični rekonvalescent. Primemo krepka prehrana, lahka in udobna obutev in obleka in ne preveč naporni sprehodi so mi potrebni, pa se bom izlizal. Boš videl, da se bom in da me boš enkrat še pogledal z naslovne strani našega osrednjega republiškega časopisa. In, seveda, za povrh potrebujem še kanec pravega političnega čuta, tako rekoč za smetano, ki jo bom delal iz prihodnosti, posnete enkrat tudi zame, končno enkrat tudi zame. Dovolj je bilo sirotke in če bi fantu kdo tisti hip namignil, da se utegne po velikanskem pol zasutem odtočnem kanalu, ob katerem so si ljudje razcmokali drobno stezico, pretakati taista omledna tekočina njegovih preteklih dni, kislovodena in zelenkasta, bi brez pomišljanja verjel, tako silno je čutil, da mora biti vsega tega blata in brozganja, ki ga doživlja, odkar pomni, zanj enkrat konec, četudi bi ga moral goltati izpred sebe. Lahko reče, da ga mezeče zaliva, odkar so mu v tistih prvih povojnih letih, še pravemu otroku, a občutljivemu kot že pootročenemu nemočnemu starcu, dejali, da ne more v SKOJ zaradi očeta. On da že ve, čemu, četudi je agilen po vseh bistvenih vprašanjih in tudi po vprašanju učenja.
Popolnoma gotovo, nič manjši ne bi mogel biti tak kanal, kanal s tako funkcijo. Po obodu, ki še gleda iz zbite in sluzave ilovice, na rahlo široko izbočenem kot najbolj trmasto in samozavestno grobo čelo, bi človek lahko sodil, da ga je v premem za kakih pet, šest metrov. Kolikšen da je, dokazuje že globina, v katero je vkopan, in dejstvo, da so šele na tej ravni izkopa začeli ob njem razpredati tudi druge instalacije. Stezica je tekla tostran še nezasutega velikanovega hrbta, pa tudi onstran. Vsaka v svojo smer in, zdelo se je, v neskončnost. Če bi se hotel obrniti in se vračati, od koder je prišel, kar pa ne bi imelo nobenega smisla, saj je bilo treba tjakaj, bi moral prelesti betonski slop med obema potkama. Ta pa se je svetil od drsljivosti ter bil neprijetno obdan od vrveče, tanko razpotegnjene množice pešcev na obeh straneh. Tudi če bi ga po tej plati srečno preplezal, bi na drugi gotovo zdrsnil komu pred noge ali pa ga spodnesel. In potem bi moral, če bi nazaj grede mogoče le zadel na mesto, kjer se je spustil v izkop, vso stvar spet mučno ponoviti. Kvadratki na desni hlačnici so začeli sumljivo potemnevati tudi še ob strani, skorajda do višine kolen. To pa zaradi prehitevanja, ki je bilo na teh še kolikor toliko utrjenih stopinjah stezice skrajnje neprimerno in težavno. Kdor te hoče s svojim hitrejšim korakom obiti, ta te, hočeš nočeš, pritisne ob steno kanala in povrh očmokne še po levi strani. Njegov dežnik te mimogrede še oblizne po levi strani obraza kot črn pes, bolje, kot dresiran plahutav netopir, in te pusti za seboj, saj je na svoji zračni poti kljub odurnosti urnejši od tebe.
Za dežnik mu je včeraj v veleblagovnici zmanjkalo denarja. Bili pa so še drugi razlogi, ki so govorili za to, da bi šel mimo oddelka, kjer so se po natakarsko prikrito posmehljivo vsi zlikani in zravnani krivili v stojalih, tudi ko bi od predujma ostalo kaj več, kot je. Posebno še v takem južnaškem mestu, kakršno je tole, človek ne sme delati videza, kot da se je semkaj pricijazil z vlakom. In z dežnikom, pa s klobukom na glavi, pa s potovalko v rokah ga vzbuja, zagotovo. Tako pa ni nič bolj samo po sebi razumljivega, da si nekje, ali pri hotelu ali v kaki stranski ulici parkiral, preden si se spustil v ta izkop, očeden in napravljen, seveda za vse kaj drugega kot takole drobno pršenje na valovito zdrsano ilovico, ilovico, ilovico. Potovalka ne moti posebno. Lahka je in voljno se vdaja nogam, ki jo enakomemo obdrsavajo, ko jo predeva iz roke v roko. Da, tudi ko bi ostalo kaj več denarja, bi šel včeraj mimo oddelka z dežniki. Dežnik stori človeka starega ali vsaj obnemoglega in nezmožnega, priklenjenega pod črni obod svojega plahutanja in škrebljanja, ki se premika s teboj in mu ne moreš ubežati, pa če se navsezadnje zgrudiš pod njim.
Prodajalki vendar ni mogel pripovedovati, da gre na pot, na svoje prvo službeno potovanje, in da je komaj dobrih nekaj dni, odkar so ga za dobo dveh mesecev poskusno zaposlili. In še manj, da mu je urednik to sporočil tako rekoč šele pred uro ali dvema. Rekel ji je odločno kratko: Nekaj takega za šport, prosim. A se mu je vseeno zdelo, da ga je mimogrede, ko je od prodajne mizice stopila k stojalu z visečimi oblekami, s pogledom ošinila pod noge. Takrat je seveda na nogah še nosil svoje stare čevlje, od ležanja v vojaškem magazinu povrh vsega še ne čisto zravnane, z zlizanima in znižanima petama, tako da je bila, ko je stopila mimo, se mu je zazdelo, skoraj malo višja od njega.
Kako, za šport? Še zmeraj popolnoma nezainteresirano, pa, hudiča, ravno zato izzivalno, je vprašala čez ramo.
No, mislil sem nekaj športnega, se je rdeč v lica hitro dopolnil in bi ji skoraj začel govoriti nekako tako, kot da ima poklic, ki terja veliko gibanja, premikanja, skratka, hoje. Vendar se je pravočasno spomnil, da je služba, če je taka, slaba služba, saj kakšna pa naj bo zaposlitev, če moraš biti ves dan na nogah. In je požrl besedo in prvo sramočenje v svoji prvi službi.
Kaka takale prodajalka, si je dopovedoval, me pa že ne bo spravila s tira, še kamenček ni, še prah ne more biti na poti mojih načrtov. Potem je vzel iz njenih rok razen kvadratastih še ene zelenkaste in ene svetlosive hlače in stopil proti kabini. Če bi sredi dopoldneva, ko v vsem nadstropju ni nobene gneče in je vsak premik nakupovalcev navadno popolnoma pregleden, zahtevala od njega kako kavcijo, bi ji vse skupaj vrnil in odšel. Pa četudi je vedel, da na potovanje, svojo prvo službeno, ne more v svojih starih hlačah, scefranih spodaj po robeh, in da nima časa izbirati trgovine.
Ogledalo v kabini človeka spači in poniža – zmanjša ga, kjer ni treba, in zdebeli in razvleče, kjer je pričakoval in je še zmeraj prepričan, da je tak, kot mora biti. Posebno brezobzirno je, ko ti razkrije lastno neugledno perilo. Naenkrat se počutiš bednega in vsega vročičnega. Perilo, prvovrstna tkanina in eleganten kroj, podpira tvojo samozavest nekje od znotraj, iz tistega, s čimer lahko nepričakovano nastopiš in se postaviš in kar je površnim in neosebnim stikom preveč odmaknjeno v tvojo najglobljo vrednost in bistvo, da bi lahko bilo zmeraj in vsakomur na očeh. Ali pa ti, sprano in razvlečeno, tisto najpotrebnejšo samozavest načne in razžre.
Znoj, ki sili iz razburjenih por, še poveča občutek zanemarjenosti, celo umazanosti, čeprav je stopil, brž ko je prišel iz vojske, sprat vojaški zadah v javno kopališče. Večkrat ni utegnil in tudi ni hotel. Bilo bi bedno v očeh tistih uslužbenk tam, ko bi, recimo, v enem samem dobrem tednu prišel tjakaj večkrat in se gnetel med ljudmi, ki zadoščajo pod javnimi prhami in v kadeh skrajnemu vrhu teh svojih potreb morda komaj enkrat mesečno. In ne le bedno, bilo bi tudi samoponižujoče. Dokazovalo bi vsakomur, kateremu bi tam padel v oči, in pozornost bi s svojo pogostnostjo vzbudil nedvomno, da ni kak prehoden gost, po naključju potreben te javne usluge, ki bi morala biti po vseh merilih človeškega dostojanstva najdomačnejša in najbolj osebna, temveč človek, ki v svojem stanovanju, svoji podnajemniški sobici pri stari Zdovki, nima najmanjše možnosti, da bi se vsaj enkrat na dan oprhal in osvežil. K hudiču nazor in prepričanje in vse religije, razen tistih, ki zapovedujejo dnevno čedenje in umivanje, če moraš hoditi pod prho v javno kopališče z naporom, kot ga terja kak izlet, o katerem tedne in tedne ali mesece kuješ načrte, in s trepetom pred razkrinkanjem kot ob pohajanju v javno hišo.
Na srajci, ga je spet spomnil pogled v ogledalo, je že pred dnevi odletel najspodnejši gumb. Pravzaprav ga je zlomil sam, ko je v peni pralnega praška preveč drgnil po umazanih robovih. Zdaj se je od naslednjega, še držečega gumba navzdol odpiral žalostni trikotnik njegove gole kože z redko obraščenim popkom v sredini kot z vhodom v onečedeno, zapuščeno kaverno ob prašni cesti. Zdolaj je trikotnik zamenjal rob spodnjih hlač. Imel je sicer nekaj takih hlačic iz trikoja, majhnih in oprijetih, ki dremavo bujno počivajočemu telesu ne kvarijo oblik in ki se tesno oprimejo mišičnih izboklin zadaj. Te spodnjice, je kradel poglede iz ogledala in s svojo podobo vred iz samega sebe, pa so bile, kot nalašč za slabo počutje, iz že zapranega poplina, z gumbi v pasu in z dolgimi, širokimi hlačnicami. V takih hlačnicah se vsa moškost razgubi in brezdelno in brezbrižno razvleče, na razporku sili iz takih hlamudrač poraščenost kot pri zgubljenem in izžetem starcu, napeta, gladko izbočena pest moške sile se razpusti v mlahavo ponošeno rokavico. S trepetavimi prsti leve roke je vlekel skupaj škrice srajce, kot da bi ga iz ogledala na steni, nad polico, umazano od čevljev, ki so si jih pred njim nekateri gotovo zavezovali na njej, medtem ko je vtikal levo nogo v hlačnico in z desnico pridržaval ta zelenkaste hlače, opazoval kdo porogljivo in nenaklonjeno. Noga ni in ni hotela skozi, tako da ga je od malo krepkejšega poskušanja zaneslo in se je moral z desnico vloviti ob lesonitno steno. Rahlo se je izbočila in zunaj se je mrežasto križanje glasov, medtem ko je zaskrbljeno prisluhnil njenemu morebiti glasnemu upogibu, zgostilo in zvišalo. Nove hlače so mu zdrsnile iz roke in zdaj je stal nekje v njih z občutkom, da jih bo opazno zmečkal in morda celo kje natrgal. Seveda, bil je še zmeraj obut, saj je bil svoje stare hlače potegnil kar čez čevlje s sebe. Izkopal je nogo iz kupčka popačenega sukna in si hitel razvezovat vezalke.
Zdaj, bos, se je počutil popolnoma nemočnega pred vrvežem zunaj kabine in je začel trepetati, da bi utegnil kdo, ki ga je to že tako dolgo trajajoče onegavljenje prepričalo, da je prostor prazen, s silo vdreti vanjo. Še enkrat je potipal šibak zaklep na vratih in se tisti hip, a prepozno, domislil, da bi bilo pametno, ko bi imel s seboj v žepu tudi že par novih nogavic, da bi jih ob tej priložnosti preoblekel, preden bi šel pomerjat nove čevlje. Domislica je bila sicer res prepozna, toda ob pomisli na zadrege, ki ga bodo pestile v oddelku za čevlje, je pozabil na težave tega trenutka.
Kot zanalašč pa so mu bile te zelenkaste hlače občutno predolge, čeprav v pasu ne preširoke. Obstal je pred ogledalom s stopali, domala skritimi v gubah hlačnic, nizek in kobalast, odrevenel od te presenetljivo jasne podobe samega sebe, bebasta prikazen, beraček pred cerkvenimi vrati na semanji dan, s solzami ihte v očeh.
Potegnil se je iz te gnusobe, že je hotel vreči nase svoje stare cunje in pobegniti, kot da po vsej veleblagovnici, po vseh petih nadstropjih zvoni k preplahu zaradi požara ali česarkoli že. Pa se je vzel v roke in se premagal. Ni imel druge izbire. Kjerkoli drugje bi kupoval in kadarkoli, povsod bi se ponovilo isto, do podrobnosti natanko tako, kot se je.
Mere kvadratastih hlač so se mu prilegale. Odločil se je zanje, ne da bi pomeril še ta svetlosive, čeprav ga je spodbudno gizdalinski vzorec hkrati spominjal na mrežo, v katero je zlezel prostovoljno in za izposojeni denar. Vse bo odplačal in za vse bo poplačan, si je prigovarjal. Drugače na svetu preprosto ne more biti. Človek je iz krvi in mesa in diha, zato sme in mora izterjati izplačilo v tem svojem edinem življenju. Tega življenja se zaveda zato, da bi si bil svest plačila. Če ni tako, je njegova zadeva v bistvu zgrešena in izgubljena. Če ni tako, tudi smrt ni njen pravi in edini logični konec. Namreč smrt kot konec, ne kot trenutek kakšne udobno in kapitulantsko zamišljene zadnje razsodbe s posmrtnimi bonitetami ali represalijami.
Te in one so ga naučili prepoznavati in na vsakem koraku so se postavljali in junačili in mu dajali vedeti, da so vse možnosti zanje v njihovih rokah. Kar je v naših, človeških rokah, pa ne more biti še v kakšnih. Posebno še, ker kakšnih drugačnih rok preprosto ne more biti, doslej še niso bile zapažene. Norčujemo se iz pripovedk o himalajskem človeku, pa za te domneve obstajajo vsaj nekakšne sledi v snegu, nekakšne dlake, nekakšni iztrebki. Kako previdno, kako neprepričljivo in poniglavo izzivalno pa se posmihamo tistemu bajanju o božjih rokah, kot da kar mižimo od pričakovanja, kdaj nas bodo udarile. Nobenih stopinj v snegu, nobenih dlak, nobenih iztrebkov, naš krohot nad vsem tem pa piškav in žalosten, da je kaj. Igranje na dve karti. Klerikalna preračunljivost. Klerikalčki moji črni in rdeči! Bonitete in represalije so od tod in tukaj. Kar je tukaj, pa ne more biti hkrati tudi nekje onkraj. Smrt ni nobena meja med njima. Smrt je samo zadnji dan sreče ali nesreče. Konec možnosti in nič več. Stiskaj in ne popusti, stiskaj in ne popusti.
Fant je med hojo ob kanalu napel mišice na prsih in na trebuhu. Če tako zategneš vozle pod kožo, če se jih na ta način oveš, se ti napno tudi roke od podpazduhe tja do konca nadlakti. Nič več ne opletajo mlahave ob telesu. Nekoliko ojasto ukrivljene postanejo, hoja pa kljub tej zaobljenosti gibov nekako gorilje oglata. V pasu stisnjene hlače obvise na bokih, ohlapno odmaknjene od vzigranih trebušnih mišic. Ves napet in poln veselega pričakovanja se poženeš naprej z malo več truda, malo krčeviteje, pa zato prepričljivo. Koraki niso več mehko pazljivi, napeta stegna ne dopuščajo premišljevanja, kdaj in koliko blata bo trda stopinja odbrizgnila po ceveh hlač, celo po površniku. K hudiču še hlače in blato! Fant je poznal ta edini čas do smrti, pravzaprav le njegov neznaten odblesk, pravi sistemček v primeri s sistemom, ki ga bo zdaj zastavil. Bo ga in bo, pa če vse popoka. V študentskih letih je dvigal uteži in je vedel, da je z naprezanjem mišic in vzdrževanjem volje neogibno povezano štetje.
Štetje je edini čas, ki ga človek s trenirano telesno silo in voljo duha more priznavati. Kriviš se pod železom v rokah in šteješ: enkrat, dvakrat, trikrat, štirikrat, peeetkrat, srce ti bo razneslo, neumnost, šestkrat, še in še in še enkrat. Dovolj. Nehal si šteti in prenehal biti. Samo hropeš in te enostavno ni. Železna ročka je zgrmela na tla. Vsi drugi v prostoru, vsak zase zatopljen v podobno opravilo, so te ob odrešujočem, rožljajočem tresku ročke ob tla za utrip veke ošinili z odobravajočim in razumevajočim pogledom. Kot da so se za utrip veke kratko razveselili, da si ta hip onkraj, onkraj tistega, kar si največ zmogel, kot da te z jeklenim jedrcem priznavajoče moške zavisti blagrujejo za to, ker si storil vse, kar si mogel, in te sedaj za tistih nekaj trenutkov hropečega nezavedanja, ko so se, tako človek nekako čuti, od napenjanja telesa izravnale tudi vse možganske gube v potešeno brezmiselno obstajanje, kratko malo ni več. In to ne po kaki tvoji krivdi ali za kazen, temveč po zaslugi, zato ker si opravil svojo dolžnost, ki je v skrajnje napornem dosezanju možnosti. Neobstajanje je nagrada po zasluženju. Neobstajanje ni večnost, ampak izčrpanje zadnje možnosti. Toda to ne pride v poštev, to je šele onkraj smrti. Tostran možnosti nikdar ne more biti konec in z njimi ne konca poplačila. To je večnost, ki jo edino velja priznavati. In če ti pri vedno silnejšem, vedno zahtevnejšem osvajanju možnosti končno poči srce – kaj ni to najbolj razumen in vnaprej z gotovostjo predvidevan sklep vsega tega otepanja, ki se mu reče življenje?
Ne, smrt, ki bi bila kaj takega kot kakšna prelomnica, kot kaj odločilno preobrnjenega, kot tisto, kar hudo kaznuje in dobro plačuje, bi bila najbolj zahrbten in nesramen atentat na našo človeško neodvisnost, na samostojnost našega hotenja in ravnanja, bila bi hinavsko strahopetna post festum ocena, kaj je bilo storjenega prav in kaj ne.
Tako, ljubi moji prestrašeni in od strahu podelani smrtniki, se ne bomo šli več, vsaj v moji generaciji ne. Takole nezmožno razžiranje mišic in volje, taka prekleta prevara, kaj ? Ne, ne bo se zgodilo, in če se že bo tudi to še dogajalo v moji generaciji, pri meni in z menoj se ne bo.
Naenkrat se zaveš v sredini vse te godlje, vsa sredstva so ti na voljo, brez navodil, kakopak, kako ravnati z njimi, da bo prav, vse možnosti so ti odprte in zgledi, kako jih doseči, jasni kot dlani, vse bonitete in vse represalije, ki so se zgodile tebi ali drugim, zdaj ali nekdaj, prepoznavaš kot edino mogočo lastno in splošno zgodovino, potem pa iznenada, seveda, kar mislite si, kako salonsko udobno, konča in dokonča smrt in z njo razsodba, kako si kaj storil in s kakšnimi posledicami. Na tem svetu, ki te izziva, da nisi iz piškavega testa in da znaš iz njega potegniti najboljše, bi bila smrt, ki ne pelje v nič, najbolj umazana podlost. Fant je pozabil na to, da bi moral ob kanalu koračiti zlagoma, z vzbujanjem vtisa, kot da ga nekje v bližini hotela čaka lepo zaklenjen, čeprav malo prašen in oblaten avto. Hlastno je začel prehitevati tiste pred seboj, tudi v globlje blato je zdrsnil pri tem včasih, saj je bila stezica iz zlizane in pod stopali kar naprej znova in znova nesmiselno oblikujoče se ilovice grebenasta in je že neznaten nagib telesa vstran lahko povzročil, da si z levo nogo zdrsnil v globlje in nesteptano blato. Mreža kvadratkov na hlačnicah se je od pokolen navzdol razmočila in razpustila že skoraj do nerazpoznavnosti.
Samo da zdaj na to ni več mislil. Nekaj madežev človeka na začetku, ko šele zagazi v blato, bolj vznemiri kot kasnejši pljuski umazanije do kolen in čez. Tudi vlage, vedno bolj pomešane z znojem čez rame in čez ledja, se je že privadil takoj, da se je je mirno zavedel kot nečesa potrjujočega, da je na pravi poti in da dela prav. Skoraj bi začel šteti tudi korake, zavesljaje rok, globoke izdihe iz pljuč, pa tiste, ki jih je že prehitel. Seveda, izmenoma, zdaj eno zdaj drugo, vseskozi pomešano z neogibnim znojem in njegovim razredčilom, dežjem.
Avto, si je dopovedoval fant, ta trenutek, na tem razponu poti, ko smo vsi v blatni brozgi cestnega izkopa, in to še na robu južnaškega mesteca, priklenjeni ob polzasuto velikansko cev kanala z eno samo smerjo, nerazpoznavni od zgoraj zaradi dokaj pogosto razsejanih dežnikov, čeprav naokoli tako in tako že dolgo več ni hiš, nujno izgubi vsako vrednost. Delati se avtomobilista, ki mora prekoračiti le nekaj deset metrov od avtomobila do cilja svoje poti, z rožljajočimi ključki v roki, da ne bi bilo kakšne pomote o njem, pomanjkljivo lahko oblečenega in zato ter zaradi večne naglice, ki si ga je za krmilom osvojila, nekoliko trepetavo hlastnega v gibih in dihu, bi se tukaj izkazalo brezupno smešno. Bolje je napeti mišice in jih čimveč prehiteti, čimvečkrat, če je treba, koga odriniti proti sveže obpljuskani steni betonskih blokov, četudi zmerja, naj zmerja, naj uvidi, da se on za kaj takega še zmeni ne, z mislijo zapičen v svoj službeni opravek.
To ni opravilo kogarsibodi, za take vrste dela so potrebni zanesljivi, preudarni ljudje. Res, nima na čelu zapisano, kam je namenjen, in tudi hoditi ne zna po tej žlobudri tako po mačje, v opankah, da bi ga kot kakšno blatno prihuljeno perutnino kar držalo na površju še tako zdristasto in smetanasto blato in da si skorajda ne bi metal razvlečene blatne sluzi zadaj po mečah. Tudi nima na sebi sivkastih hlamudrač iz domačega resastega sukna, ki se menda kar same otresejo kot pes, ko so dovolj oškropljene, pa se jim spet nič ne pozna. Zato pa mora biti videti še odločnejši, tudi malo vzvišen, če bi bilo treba koga ostro zavrniti.
Deset, petnajst metrov pred njim, je opazil skozi bolj upočasnjen in zdebeljen vrvež, so nekakšni delavci z macolami prebijali teme kanala. Najbrž za kak preduh ali kaj podobnega. Pri teh delavcih nikoli nimaš pristnega občutka, da so res delavci. Oblečeni so, kot vsi okrog njih, in nekaj se prestopajo okrog zadeve in vzbujajo videz, da si tam le za kratek čas in po naključju odpočivajo od brezdelnega počepavanja na petah. Kot da si hočejo samo malo zravnati in razgibati zmrtvičene ude. Že je ostro pridihal do njih in bil od vsega tistega pršenja in ihtave rose pred očmi res nekoliko oslepljen in zato nepreviden. Okrušek izpod macole ga je zadel v lice, še dobro da le tik pod desno oko. Zaskelel ga je s svojim mokrim hladom veliko bolj kot pa z urezom. Nagonsko je odskočil in leva noga mu je obtičala globoko v blatu.
Pazi, človek, je zaslišal skozi lastno užaljeno oglušelost in ni mogel ugotoviti, ali ga nekdo tam od zunaj, iz vesoljnega blata, opominja na stezo ali na drobce razbitega betona, ki so še zmeraj pikali skozi pršenje dežja. Stopala pa prvi hip sploh ni bilo mogoče izvleči iz brozge in začutil je, kako mu nekaj mokrega priteka z vrha v čevelj.
Ker je zdrknil s stezice, je nenadoma z vso težo tičal v zmeraj globlji stopinji, z desno nogo pa si je krčevito prizadeval dotipati se do trdnejših tal, da bi se prestopil in povlekel navzgor. Ne da bi se zavedal, kaj počne, je začel z desnico grabiti v ilovnati bregec ob sebi in ko je bil tako rekoč že po dolgem na tleh, tako da je s klobukom zadel ob nekoga in si ga neprijetno premaknil z venca, kjer ga je bil potno čutil okrog in okrog glave, je, z ročajem potovalke v pesti, udaril ob tla tudi z levico.
Potem je le zmogel odcmokniti nogo iz udrtine in se skobacati nazaj na grebenasto potko. Tak, ga je šele zdaj spreletelo, se tam ne more več prikazati. Za tak posel so potrebni preudarni, zanesljivi ljudje, take vsaj, se zdi, pričakujejo. Njega pa niti pričakujejo ne. On bi moral kar na vrat na nos pasti mednje, si v njihovi prvi zmedenosti, ki jim ne bi dovoljevala kakšnega olepšavanja in prikrivanja, vse ogledati od blizu in potem poročati.
Smešno, kakšno prozorno pretvarjanje pri nalaganju in opravljanju takšne naloge, namreč med uredništvom in njim. Tistim v uredništvu še malo ni mar, kakšen bo učinek njegovega pisanja. Poglavitneje zanje je, da bo članek izšel, ker je že moral kdo namigniti, da bi bilo prav, ko bi. In morda bodo, glede na kočljivost zadeve, malce presodili tudi, kako bo napisan. Pravzaprav pa ob vsem tem obojestranskem slepomišenju ni nobenih nasprotnih si zahtev in pričakovanj. Le-ta so si, fant, kakšno dobro znamenje, za čudo podobna. Tudi njemu je deveta briga, kaj bo z vso zadevo v prihodnje, v kaj se bo vse skupaj izcimilo, čeprav se v tej naši noč in dan odprti menjalnici včerajšnjih vrednot in jutrišnjih napak, ki so samo dve različni vrsti bankovcev iste valute, nikoli potegnjeni iz obtoka, vedno druga drugi pripravljeni kriti inflacijo, navsezadnje nič izcimiti ne more. Cimi se in cimi, odganja, kot se temu reče, nežno, krhko in bledozeleno, potem pa dolgoraščeno obvisi v brezvetrni prostor in se tu pa tam slejkoprej zagotovo odkrhne. Ni otrdelo v prepihu in ni imelo kam pognati lastnih korenin. Gnalo je iz vedno bolj uvelega krompirja na kletnem betonu. In pri tem niti ni najbolj pomembno, če je bil ali če je to še zmeraj beton nekdanjih samic.
Gre za betonski okvir tako imenovanih vodilnih in nepresegljivih načel, za svetal, in kako nesramežljivo k soncu obrnjen jarem, tako širok in udobno tapeciran, da ga vitki labodji vratovi naših misli in pomislekov na srečo sploh ne čutijo več. Hiša zlata bi se morala v novih litanijah preimenovati v hišo betonsko. Hiša z ognjavarnim safejem v sredini kot z novo skrinjo zaveze. Zato se je treba preriti v menjalnico, skozi sto plenumov in kongresov, če ravno hočejo. V menjalnico in za pult.
Moja generacija ne misli minirati temeljev, minirala bo stolčke in pri tem skrbno pazila, ne bojte se, če vam je res kaj za dobro naših načel, naših skupnih načel, nam, zagotavljamo, so neizmerno dragocena, in bo, zagotavljam vam, skrbno pazila, da majhne, boleče, seveda le osebno boleče, družbeno neslišne eksplozije ne bi mogoče poškodovale betona. Imenitno se je obnesel doslej in se bo, upajmo, tudi v prihodnje. Vsaj dokler bom jaz pri življenju. Fant se je čas navadil šteti in si je v mozganjih neštetokrat preštel tudi svojo nadaljnjo življenjsko usodo.
S predpostavko, je računal, da ne bo kake večje svet pretresajoče vojne katastrofe, in računi zatrjujejo, da je ne more biti, ker nikomur v nobenem primeru ne bi bila v prid, se bo tale naša ljuba stvarnost vrtela in razkazovala bolj ali manj na mestu v svoji prebrisani, z nekakšnim razvojem spogledujoči se pirueti naprej in naprej. Smešno, z nekakšnim razvojem. Deset, dvajset, trideset let mogoče. Kot da je vzdrževanje oblasti, zamenjavanje oblasti, pa celih slojev in razredov in družb za človeka samega in prepuščenega lastni iznajdljivosti, kakšen razvoj. Zato se velja vriniti kamorkoli čimgloblje, to se pravi biti čimviše in biti demokratičen. To je danes pravo geslo. Ne za vsako ceno, ampak kot cena sama. V demokratizaciji, v čimdoslednejšem osvobajanju človeka vsega utesnujočega, je naša prihodnost.
Ampak jaz temu verjamem. Meni, meni osebno in kar jih je še, hvala bogu da redkih, meni podobnih, to povsem zadostuje, se je fant sam v sebi raztogotil na delavci z macolami. Brezbrižno in počasi so si dajali opravka okrog navznoter hreščeče, vedno večje odprtine v temenu kanalskega betonskega slopa. Zanj, ki je za njihovimi slepimi gibi postal, begal s pogledom po sebi in niti še ni pričel premišljati, kaj mu je v tem položaju ukreniti, se niso zmenili. In bili so krivi njegove nesreče, čeprav popolnoma nenamenoma, zato pač, ker so bili, ker so stali okrog tiste odprtine, ker so, pa naj bom – si je rekel – surovo dosleden, obstajali zaradi nje. Zame, je siknila v njem misel proti želvje neobčutljivi gruči, to o osvobajanju človeka ni nobena fraza. Napisana mi je kakor na čelo. Sem za kar največ možnosti, za vse možnosti. Vseh možnosti pa, boste že oprostili, ne more biti in ne bo za vse. Moja demokracija bo taka, da me boste opazili, da se boste zmenili zame. In še kako. Ker mi na misel ne pride, da bi vam bil kdaj enak, vam, že prav, zapomnite si, že prav, zdajle, ko se tudi jaz sam ne vidim več iz blata.
Naše možnosti so poštene do vseh – pridi, zlezi do nas, kdor moreš. Kaj sem res kriv, če se z režimom čisto zares strinjam v najbolj bistvenih pogledih, tako sem spraševal že na fakulteti. Metod, ta vzvišeni leporečnež in babjek, pa mi je ob eni takih priložnosti odvrnil samo »eh, ti …«. Kar zavzdihnil je, od samega usmiljenega pomilovanja se je kar razzvonil nad mano s svojo ozko oblizano glavo. Na čevljih sem imel obdrsane pete, zato je nenadoma lahko tako zrasel nad mano, ampak obtolčene in zlizane je imel tudi on. In jih najbrž še ima in jih bo imel.
Še pred diplomo se mu je bilo zalomilo in se je oženil in bo, kaže, vse življenje ostal med korektorji, faliranci. Poslal mu bom razglednico, s plavajočimi mlini in ribjo restavracijo. S pozdravi in pomenljivim pripisom: Tihožitje s tokom. Čeprav razlitim in počasnim, da že skoraj stoji. Ampak tako rekoč vsi smo že v njem in pomembno je, kako napisati članek, ne pa, kaj napisati. Ves kaj je čisto skrit v tem kako. Vsa moja drobna zasluga bo čisto skrita v zaslugi vsega uredništva. Ampak dovolj velika bo, za začetek, da odprem z njo žiro račun za svojo zanesljivost, za svoj tako imenovani politični posluh. Naložba se bo debelila, debelila prav v najglobljem središču njihove vsesplošne veljavnosti in upoštevanosti, saj se ujemamo drug z drugim, jaz in uredništvo, odkritosrčno si lahko to priznamo drug drugemu, pošteno sem zastavil z njimi.
Kot drobna ikra bo najprej, potem bo kot bula, ki jo je mogoče že otipati, še malo, pa bo velika kot prožno napet mehur in navsezadnje bo moja zasluga znotraj njihove tolikšna kot njihova. Še malo, pa bo še za spoznanje večja in njihova se bo morala razpočiti – ob takih trenutkih pride novo imenovanje.
In ko bom urednik, recimo odgovorni, bom takole čez nekaj tednov, mesec ali dva, dal poklicati Metoda k sebi v pisarno. Naj sede h klubski mizici, ga bom povabil in naročil dvoje vinjakov tajnici. Potem ga bom vprašal. naravnost: Se še spominjaš tiste razglednice, bilo je pred leti, dvema, tremi, ni še tako dolgo. Poslal sem ti plavajoče mline z ribjo restavracijo, ni res? Gotovo – enaki razglednici bom poslal tudi Romanci in Neveni, saj drugih v hotelski recepciji ni mogoče dobiti in še tiste mline z ribjo restavracijo iz prejšnje sezone je menda dotlej že odnesla spomladanska poplava. Balkanski turizem. Pa veš, Metod, kje sem stal, ko sem začutil v sebi nezmagljivo željo, da bi mi zavidali in me občudovali? Sredi cestnega izkopa, ob polzasuti velikanski cevi betonskega kanala, blaten do oči, ne, pardon, pod desnim očesom samo rahlo ščegetljivo krvav. Imaš voljo. Metod, ga bom še pobaral takole mimogrede, lotiti se česa bolj odgovornega, tvojim zmožnostim primernejšega, kot je tole tvoje večno in dolgočasno korektorstvo? Toda to bom izustil zares samo iz vljudnosti, saj je človek z Metodovim razpoloženjem do vsega skupaj in neprilagodljivostjo pravzaprav že načelno nezmožen za kakšno samostojnejše delovanje. Bistvo najinega pogovora bo že zdavnaj mimo.
Fant je bil blaten tudi po površniku, saj se mu je bil povlekel po tleh, ko je tako rekoč štirinožno lezel nazaj na stezico. Z rdečkasto ilovico sta bila obrobljena audi oba rokava plašča. Z desnim je celo zajel in obrobek razmazal še po suknjiču. Tisti, ki so se zdaj nenehno rinili mimo njega in hiteli naprej, so ga brez zlega namena, pač zato, ker je obstal in še zmeraj pogledoval po sebi in po gruči delavcev, škropili naprej z nerodnimi zdrsljaji, ki so se navadno končali s ploskim spustom celega stopala v brozgo in z brizgom na vse strani.
Zaskelelo ga je pod očesom in ne da bi pomislil, je s prsti desnice segel proti ranici. Pod prstnimi blazinicami mu je škrtnil droben razmočen pesek. Zaskominalo ga je, naglo je odmaknil roko z lica in se zastrmel v prste. Bili so blatni in krvavi. Vse blato, kar ga je izkusil danes, se mu je v nenadni skrbi, da se je pravkar okužil, znova razmazalo po spominu, gladkem in čistem kot šipica pod mikroskopom.
To blato sploh ni bilo več kaka brezlična in brezosebna gmota. Bilo je posebna, na vsakem delčku svojega ploščatega telesa goltajoča in gledajoča in prisluškujoča in plodeča se živalska vrsta, brezbrežna armada čisto razločno različnih posameznikov. Vsi organi v enem, vsi posamezniki v skupnem, torej tudi vsa znamenja življenja v enem samem, imenovanem goltanje. Prežanje pogleda, naprezanje sluha, prikrito ponujanje drsljivega otipavanja, razprt gobec vdiranja, v njem vedno na robu grla pripravljen cmokot – vse to v enem samem početju, v goltanju. Pred njegovimi očmi, za katerimi je begalo, kot da si jih je zatisnil in se po vsej sili hoče pomiriti in samo čaka, kdaj se bo vsa prestana napetost v živčevju odvrtela in razblinila, ni bilo več splošnega, nezanimivega blata.
Bila so blata, blata kot brat ob bratu, z lastnim licem in lastno osebnostjo. Bilo je tako zelenkasto, vzvalovljeno v zaporednih gladkih gubah, kot da se je čezenj s prsmi ledolomilca dvigal in spuščal veter, obtežen z leskovim cvetnim prahom. Ta mu je govoril o ploščatih, širokoustih praživalih z ametistastimi očmi, ki se lahko zalezejo pod kožo, ploske kot so, in povzroče kako pomladansko prabolezen z vrtoglavico donebnih praprotnic in velikansko reptilsko mrzlico in trebuhom, neznosno napihnjenim zaradi najrazličnejših predpotopnih plinov. V tem zelenkastem blatu bi si lahko predstavljal tudi mladoletnega utopljenca kateregakoli spola in narodnosti, pravzaprav le še njegovo roko, levo ali desno, vsekakor pa visoko kužno in bledo.
Zraven so rasli komajda še zmočeni kraterji rdečkastih blatnih izbruhov, posuti po robeh z nekakšno beloposušeno soljo. Sestavljena je očitno bila iz umazanije, nevidne s prostim očesom. Posušeni izbljuvki in prhljaj desetletja starih ustrojenih ovčjih kožuhov so se kot kristaliziran znoj svetlikali okrog teh strašansko povečanih kožnih por, neodmehčanih in strdelih. Če te skorje s slino golih, nezavarovanih ustnic ali s krvjo iz pravkar orošene ranice ne bi razmočili, si je dopovedoval fant, bi bila popolnoma neškodljiva. Ampak verjetno se je zmehčala. Ranica pod očesom je še čisto sveža. Zdaj, ko sem zanesel nanjo blato s prstov, bo dobila bel prašen rob kot ti strdeli požiralniki blata. Tudi krvni strdek, premešan z ilovico, bo njihove opečnate barve. Pod njim pa bo začelo nekaj brbotaje kljuvati, kot da tli. In izbočil se bo rumenkast mehurček, kajti vse to je živo, vse pod to površino se razkraja in gnoji in tiplje, kje bi predrlo skorjo. A se ne bo pri tisti priči razpočil. Kje pa! Vedno tanjši, vedno bolj vodeno gnojen, vedno svetleje rumen se bo tresel ob sosednjih mehurčkih in vsak tresljaj bo želatina neke nedoločljive bolečine.
Nobenih živčnih končičev ni v tem blatu, vse blato je eno samo polnilo enega samega živca, strašansko občutljiva živa zmes. Koder zadaneš obenj, je vse ena sama povrhnjica čez en sam velikanski črvasto mehak živec. To rumeno blato naredi človeku kožo popolnoma kužno. Na stopnji, ko se bo začela predirati in izcejati vodena sluz. Ta je pa med vsemi temi primerki blata najnagnusnejši. Nastane lahko samo s pomočjo civilizacije. Zanj je namreč potrebna trdna asfaltna ali betonska podlaga. Nanjo ga nanašajo opanke in gumijasti škornji Borovo. Komaj za nekaj milimetrov je te prevleke po površini, toda razmazana je po njej tako dosledno, da bi jo našel tudi pod zatisnjenimi vekami, če bi tla posul s samimi enako drobnimi, zatisnjenimi očmi čistega, na soncu presušenega rečnega prodca. S kože bo prišla ta sluz tudi na oči, pa naj še tako krčevito mižim. Okužil sem se, na, zdaj še to, zagotovo sem se, ne more biti drugače. Tolikega navala najrazličnejših kužnosti se ne more ubraniti nobena še tako zdrava srednjeevropska kri.
Fantovega od tesnobe zdrevenelega mišičja ni več pokrivala koža. Ohlapno, do skelečega občutka popolne odprtosti ga je zagrinjalo blato. Iz rumenega, z brbotajočimi mehurčki, se je precejalo v vodenosluzastega, saj zdaj ga je v valovih močil znoj. Tudi domislica o razglednicah ni več učinkovala. Tudi težavna in še kakšno priložnost ponujajoča službena naloga se mu je umaknila iz zavesti. Blato ga je goltalo. In prepričan je bil, da je neozdravljivo zastrupljen. Vohalo ga je, strmelo vanj čisto od blizu, ker so se mu pred očmi začela majavo dvigati tla pod nogami, že ga je pogoltno oblizovalo in obtipavalo z mehkimi šobami zaudarjajočega gobca. Zamajal se je.
Gruča delavcev je prenehala obdelovati odprtino sredi kanala. V krogu so se zgrnili okrog nje, globoko sklanjajoč se nadnjo. Eden izmed njih se je, kdo ve, zakaj, z nogami naprej previdno vtaknil vanjo in se jel spuščati. Najprej stegnjenih, na rob oprtih, težaško potrepetavajočih rok. Toliko časa jih je spuščal, dvigaje komolce, da je končno obvisel nad betonskim žrelom, zagozden v njem s krilato razširjenima podpazduhama. Z obrazom je bil obrnjen proti fantu in zdaj ga je zagledal mimo prestopajočih se nog svojih tovarišev.
Poglejte, človek! je zaklical s presenečenjem v glasu, ki fantu ni bilo razložljivo. Tudi hip za tem ne, ko se je zavedel, da velja njegov klic njemu. In onim drugim, zbranim okrog betonske odprtine, je bilo očitno še manj do tega, da bi nestrpnemu glasu iznad betonskega oboka hitro sledili z razvozljavanjem njegovega pomena. Bili so videti zasopli in veseli svojega delovnega uspeha.
Klic se je ponovil. To pot že skorajda kot krik na pomoč ali razburjen poziv na kakšno drugo neodložljivo in hitro ukrepanje. Ker oni v odprtini ni mogel z roko pokazati, kam meri s svojim opozorilom, saj je, na rokah razpet, nebogljeno lebdel nad betonom in omahoval nad temnim osrčjem kanala, po katerem je pritajeno zadonelo celo do fanta in najbrž še veliko dlje v obe smeri, mogoče čisto do konca naprej in nazaj, če bi si lahko zamišljal, kje se velikanska napeljava začenja in kje izteka, je začel namigovati z očmi, streljati nanj s pogledi in namigovati v njegovo smer s krčevitim suvanjem brade.
To je počenjal tako, da je krivil glavo vznak v več zmeraj silovitejših poskusih in pri tem okroglil oči, da je bil končno njegov pogled že čisto izbuljen. Tudi zaripel je v lice in je navsezadnje že posineval, kolikor je to bilo mogoče razločiti na njegovi rumenorjavi koži, porasli z redkim, več dni starim strniščem kocin.
Kazno je bilo, da bližnji teh znamenj delavčevega vidnega popuščanja moči sploh ne opažajo, kot si tudi fanta niso vzeli za mar. Eden med njimi je bil celo toliko neroden ali prikrito privoščljiv ali top ali kdo ve kaj, da je med svojim štorkljanjem stopil na izprožene, široko razprte in površino oprijema nagonsko povečujoče prste ene od tovariševih plosko na betonu ležečih rok. Onemu v odprtini se je iz ust pokadilo čudno zamolklo hropenje, sunkovito je povlekel roko k sebi, kolikor mu je dopuščal položaj. Ta pa mu je dovoljeval le toliko giba, da je veliko večino vse svoje telesne teže prenesel na drugo roko. Zgubil je doslej vzdrževano ravnotežje, nenadoma je bil sredi luknje čisto postrani in pod skrčeno, k telesu povlečeno roko se je pokazala odprtina, dovolj široka, da ga pogoltne, če popusti v ramenih. Preobtežena nasprotna roka je vedno bolj lezla k vratu in vrat k njej. Ko sta se že čisto tiščala skupaj, so mu na nasprotni strani vratu nabreknile trtasto vozlate žile na brajdi pobledelo napete kite. Iz oči mu je kanilo od napora. Tudi z nogama je moral potresavati in opletati znotraj kanala, kar ga je še bolj razmajalo in zanihalo.
Pomagajte mu vendar, zdaj zdaj bo zdrknil noter, se ni mogel več vzdržati fant. Usta brez sline so mu mlela neme besede, tako da se mu je zdelo, kot da prihaja iz njih v sunkih samo prašen puh. Na vso moč se je vlilo in dež se je glasno razgovoril čez ves cestni izkop. Prašne besede so bile v hipu mokre kroglice in vetrovni piš velikanska šušteča metla. Delavci okrog preduha so ostali neobčutljivi za vsakršen razumen stik s svojo okolico. Videti je bilo, da jo tako do potankosti poznajo, da so tako zraščeni z njo, da obstaja zanje samo toliko, kolikor se je kje telesno dotaknejo. Da tudi samega sebe ne izvzemajo iz te samoobstojnosti, saj so se tudi med seboj po vsem videzu sporazumevali samo z nemim, skoraj naključnim obreganjem ob komolce, ob hrbtišča, ob ramena. Pogledovati so začeli pod nebo in fant je zledenel ob spoznanju, da priteguje ta hip njihovo pozornost samo vedno gostejši naliv.
Najbrž ga sploh niso pričakovali, čeprav je bilo dovolj možnosti, da se iz dopoldanskega pršenja počasi izcedi trajnejše in sitnejše deževje. Vendar so jim stvari tod okrog za čudo naklonjene, če lahko to skladnost mokrote, blata in neobčutljivosti tako poimenuješ, se je zamislil fant. Videl je, kako sta dva možaka odcmokala k steni izkopa, kjer je sredi šare nekakšnih lesenih podstavkov in toporišč raznega orodja ležala kopičasta stvar, ki se je, brž ko sta jo povlekla k sebi, izkazala kot velika ponjava. Šе malo sta pobrkljala naokrog, tako kot ptič brska po tleh za hrano, pridvignila neko desko, odmaknila nekakšen lesen okvir in privlekla na dan drugo za drugo eno, dve, tri letve. Zmetala sta jih proti kanalu in tam jih je nekaj rok lovilo, kot da jim na koncu prstov poganjajo oči, pamet pa ukrepa nekje v zapestju ali celo samo v ploskih žuljastih dlaneh.
Po dvoje in dvoje nog v škornjih Borovo in opankah se je potegnilo čez obod kanala, neka roka se je, kot da je prej pozabila, pa se ta hip nenadoma spomnila, stegnila nazaj in se dotipala do najbliže ležeče macole. Dvignila jo je ter enkrat, dvakrat zamahnila po vrhu lepo in razumno, pravokotno v blato onstran kanala zapičene letve. In potem je padla še po drugi, prav tako v primerni pametni razdalji iz tal štrleči letvi. Ker je bila ta druga letev nekoliko daljša od prve, je macola štirikrat hušknila nadnjo. Potem je štrlela približno natančno tako visoko iz tal kot prva. Tostran kanala, blizu mesta, kjer je fanta močil dež, tako da mu je nekaj kostanjevih las že polizal čez čelo, je našla svoje mesto v ilovici tretja letev. Bila je malo krajša kot oni dve onstran betonskega oboka.
Četrte letve v šari ob steni izkopa ni bilo. Očitno niso bile pripravljene za to, da bi nosile ponjavo. Bile so pač tam zato, ker so bile, in bile so take, kot so bile, zato ker so bile same po sebi tako pripravne. Ležalo jih je vzdolž izkopa ravno prav, to se pravi brez števila. In ker je ves izkop pokrivalo blatno dno, voljno, čeprav v isti ravnini, kajti izkop sam ni bil kaka brezlična praznina, temveč je imel svoje robove in trdne meje, je bilo samo po sebi vseeno, kolikšne so. Nihče tudi ne bi mogel pričakovati, da se bodo tisti, ki jih bodo zabijali v tla zato, da jim bodo nosile ponjavo, pri določanju višine ravnali po najmanjši. Kdo pa bi namreč mogel z gotovostjo vedeti, katera izmed letev v tem kilometre dolgem izkopu je najmanjša. Ravnali so tedaj tako, kot je bilo v vsem tem položaju edino prav – brez pomišljanja in pretehtavanja. In dvoje nog je odperužilo po blatu malo vstran. In hrbet, ki se je ubočil proti gručici ob odprtini, ko se je človek sklonil, da bi pobral še četrto potrebno letev, se je vsem, ki so morda gledali za njim, skozi napenjajoče se hlamudrače, žalostno zgubane samo zdolaj v razkoraku, veselo nakremžil, češ sedaj je vse v najlepšem redu.
Možak v odprtini je bil vzdržljivejši, kot si je fant mislil. Ko ga je osvežil naliv, se je ponovno umiril, znova porazdelil težo svojega telesa na obe podpazduhi in ga, res je, čisto zagotovo je res, znova poiskal z očmi. Fant jih ni umaknil in tako sta se gledala, kot da čakata, da se ostali z dežjem do konca pogovore. Vse skupaj – naliv, možak v odprtini, postave ob njej in z blatom popackani fant, ni imelo med seboj nobene zveze. Samo to, da se je vse skupaj godilo ob izkopu, je ta dogajanja neprijetno tiščalo drugo ob drugo.
Ko so vlekli ponjavo prek betona in jo napenjali na letve tako, da so nekateri hodili pod njo in jo podpirali tudi po sredi z dvignjenimi rokami, je fant možaka v odprtini za čas izgubil izpred oči. Bal se je tudi, da bi utegnil kdo stopiti nanj, ker je bila luknja v kanalu skoraj natanko v diagonalnem presečišču med letvami. In ker ponjava ni bila pravokotna, zakaj bi tudi bila, saj jo je bilo moč kljub temu lepo natakniti čez vse štiri količe, je en škric nepremočljivega zamaščenega platna zdrknil prav do tal in zakril glavo nad betonom.
Potem so ponjavo spet odcukali na nasprotno stran, saj je tudi tja lahko popolnoma nemoteno visela globlje, in glava se mu je spet prikazala. Fant bi lahko stavil, da se mu je celo nasmehnila pod svetlorjavo in zelenkasto senco strehe. Že se je razveselil obetajočega se sporazumevanja, ki mu je bilo tako potrebno. Marsikaj bi želel vprašati človeka v odprtini, saj je le-ta edini pokazal zanimanje zanj, odkar mu preti, da bo zdaj zdaj zdrknil v globino, napolnjeno z kdo ve čim. Vprašal bi, recimo, to, kako daleč je še do tjakaj. In če se bo res moral vračati po isti poti nazaj, samo da po drugi strani kanala. Pa tudi o tem bi se rad podrobneje prepričal, čemu mu je tako padel v oči, da je dvakrat kriknil prav zaradi njega.
Njegov mučni položaj mi prihaja prav, ga je preblisnilo. In ne smem se oddaljiti, preden ga ne izrabim. Moj poklic je, da izrabljam mučne položaje. Prav nobene razčustvovanosti si ne želim nakopati v tem prekletem izkopu. Zadostoval bo neogibni prehlad. Mogoče bom zaradi njega moral ostati nekaj dni v hotelu, še raje pa se mi bo prikazal nazaj grede na vlaku.
Delavci so drug za drugim zlezli pod ponjavo, škrebetajočo pod sikanjem dežja, pri priči upognjeno od odtekajoče nebesne vode. Drug ob drugega so počepnili na pete okrog odprtine in naenkrat jih je bilo pod streho toliko, da se je kolobar podvojil in potrojil in da je nekdo na vso dušo preklel mater dežju in onemu iz sredine gruče, ki je vstal in pridvignil trebušasto napeto platno, da se je kapnica v curku izlila čez najbližji rob po nekom, čepečem pod nenadoma povzročenim kapom. Ta je bil tisti, ki je z živo gorečnostjo, prvo, ki jo je med njimi opazil fant, preklel mater neprevidnežu in dežju, kot da jima je kaj od nekdaj skupno, morda od tistega dne, ko se je kopno pokazalo iz vode in je na bregu občepel na petah prvi geološko nedokazljivi sanjač. Vsekakor stiki že malo kadečih se hrbtov z nalivom niso bili ne redki ne mladi. Bili so nenadoma nenehni in prastari. Ljudje pod streho so se še bolj zbili proti središču suhega zatočišča in prastari vonj prvega razkrajanja, ki ga telo doživi že, ko je še toplo pod milim nebom, se je potuhnjeno razvlekel po izkopu.
Fant si je pomel oči, saj so mu obrvi popustile pod nalivom s čela, pa tudi prizor, ki ga je bil priča, je bil med šibanjem zraka preveč megleno premaknjen, da bi učinkoval kot resničen. Luknja je bila zdaj namreč domala zasuta od čepečih teles in onemu sredi nje je kdo ve koliko parov razmočenih kolen rinilo med oči, v prsi, v zatilje, pod ušesa in morda še globoko po lopatici. Izrabil je vsesavajočo odprtino, obkroženo od topih zob kolen in migetalk rok, jeguljasto trznil in že ga je začelo goltati navzgor, dokler ni ob vsesplošnem skupnem ugrizu kolen, ki nikakor ni mogel biti naključen, tako v en mah je poprijel telo v odprtini, že lahko z rokama dosegel dvoje bržkone zelo močnih in vzdržljivih vratov. Hip nato je že sedel na robu odprtine in njegovim še zmeraj v globino kanal a visečim nogam se je pridružilo še celo krdelce sosednih nog. Rinile so se v luknjo s čisto vlažnimi, črnikasto svetlikajočimi se smrčki gumijastih stopal in pri tem morda iztiskale iz sebe pritajeno rezek cvilež, podganji ali tak, kot ga povzroča trenje mokrih gumiranih ploskev.
Komaj so se preostali posedli okrog rešenca ali kdo ve kakšnega preskuševalca po kdo ve kateri delovni metodi, že ga je fant zgrešil v mozaiku k njemu obrnjenih lic. Njuna pogleda pa sta se pretrgala in izgubila že prej. Tedaj, ko se je mož sredi odprtine z jeguljastim zvijanjem začel porojevati iz kanala navzgor, pod ponjavo, motno rumenkasto zeleno in spet čedalje bolj brejo od natekajoče se deževnice.
