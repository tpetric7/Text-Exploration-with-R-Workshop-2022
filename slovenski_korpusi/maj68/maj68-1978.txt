Tista gnojna blazina, ki nama je postavljala barikade, je padla. Sadiva novo drevo.
Ključ je bil zabit v vrata, ko sva stopala po hodniku. Na levi je bilo precej zidu, za nama nič, pred nama oddaljene postave. Bučal je mikrofon. Ne marava teh relacij. Na eni neke postave, ki pa naju dosegajo le preko oči, ušes. Najine vibracije se delijo – na moje in na njegove. Najine vibracije so zavonjale tirnice. Tir ni črta med dvema posameznima točkama, ni čutna zveza med nama in njimi, tir se zliva: izbljuvava požirek situacije in neuravnane tresljaje histerije.
Po direktni cevi gre to. Anarhično razbijava položaj na fakulteti. Anarhično je intimno. Za naju je princip k pristopu dela razbijanje skupne platforme. Vlečeva se k posamezniku na principu njegove lastne ureditve intimnega razpadanja. Glede razpada je možna še vedno osebna enotnost, a se preda v množično razpršenost. Anarhija intime, anarhija v drobovju pa omogoča enotnost mišičnih reakcij.
Spi na blazinicah mikroorganizmov, stkanih v fresko nepojmljive oddaljenosti. Silijo nama vzhajajoče teste. Najino bo vzhajalo samo, čutiva to. Jaz in on.
Preberi mirno!
Nagovarjava hromosome in klorofilna zrna. Ne misliva na jabolko, misliva zeleno. Mikroorganizme podkupljava s civilizacijo organiziranja. Civilizacijo organiziranja pa podkupljava preko vaše percepcije najine intime.
Opažava odtise fosforja po vaših dlaneh. Vžigalice v rokah so vam pod ožigalkami vaše minljive in histerično egoistične akcije.
Črpava vaš jezik, spoznajte naju. Brez prisotnosti, brez zvoka, brez vida. Pozabite na lepljivost!
