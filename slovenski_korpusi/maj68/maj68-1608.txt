V sredo, 16. 9. 70 ob 12h so se v prednji sobici uredništva Problemov gnetli tile uredniki: Marjan Rožanc, Taras Kermauner, Dimitrij Rupel, Tomaž Kralj in povrhu teh še ex urednik Andrej Medved. Sobica 1,5 x 2 m je zapolnjena s pohištvom, tako da so se omenjeni ljudje gnetli na površini max. 1 m2. Tedaj je vstopil še Marko Švabić. Ker se vhodna vrata odpirajo v prostor, so nekatere ljudi udarila, potem pa nagnetla, da je lahko prišli vstopil.
Marjan Rožanc: Si prišel po denarček, kaj?
Marko Švabić: Ja.
Marjan Rožanc: Koliko že? Sedem jurjev, ne?
Taras Kermauner vstane, pozdravi, odide. Odide tudi Andrej Medved. Dimitrij Rupel, Tomaž Kralj in Marko Švabić se pomaknejo v sosednji večji prostor, ki je namenjen uredniškim sejam in drugim množičnim prireditvam. Marjan Rožanc stoji v mali sobici in brska po žepih.
Marjan Rožanc: Jebenti, ni jih. Pet jurjev! Čakaj, bil sem pri Kopru.
Naglo in šepaje odide. Čez čas se vrne.
Marjan Rožanc: Pa ni jih. Baba je rekla, da ni nič najdla. Pet jurjev, jebenti! Kaj pa zdaj?
Marko Švabić: Jaz drugega ne morem reči, kot da se mi smiliš.
Marjan Rožanc (gleda po navzočih in si ob domislici in trpečem smehljaju prikimava): Potem mi jih je pa kdo spizdnil. Tale Taras se mi že dolgo zdi zelo sumljiv.
