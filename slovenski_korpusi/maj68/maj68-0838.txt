Prišel je do kraja, poslednjikrat je vzdignil palico, nato se je okrenil. Takrat sem videl njegov obraz in srce mi je utihnilo. Ta obraz je bil brez kože in mesa, namesto oči je bilo izkopanih v lobanjo dvoje globokih jam, dolgi, ostri zobje so se režali nad golo, silno čeljustjo. Stotniku je bilo ime Smrt.
Vrata se odpro, vendar ni strahu, ni veselja, ni tesnobe: vrata so običajna lesna vrata. Menijo vstopiti.
»Naprej … marš!«
Kompanija se je sunkoma zaokrenila ter se napotila s čvrstimi koraki v meglo nizdol. Pred njo je jezdil gospod stotnik; visoko iznad megle se je dvigal njegov črni plašč.
Nekateri v okamenelem začudenju — da, začudenju! — polpočepajo v polpočep, da bi razložili, kaj se notri godi. Ali notranjost se pričenja s stopniščem stopničevja nizdol, sporedno s stopnicami in pritlično pa teče v globel tudi nizek strop. Postava srednje rasti se množice olušči: podoba je, kako je to heroj, zakaj gruča krene za njim. Ko se postava odsekano vkoplje, tudi gruča obstoji, kot bi okostela spričo srhljivega dejstva, da se je zgodilo spredaj nekaj skratka nepričakovanega, morda samo to, da si mora heroj vezalko na čevlju zavezati v pentljo.
Tako je stopal gospod stotnik počasi dalje ob dolgi vrsti; pregledoval je, izpraševal in izbiral. Časih je izpustil po dva in tri, nekaterega niti pogledal ni, časih pa jih je zaznamenoval kar po pet in šest zapovrstjo.
Srednjepostavno hrbtišče si zgrabi strnjence. Ob vstopu v oglati otvor skloni glavo, da se ne bi butnil, v obraz mu priveje mlačna in smrdljiva sapa, vendar tako rahlo, da jo domala prav vso prestreže že kar postava heroja, tako da oni zadaj tik zadaj praktično ne začuti že nikakega smradu ali mlačnobe. Potem se strop zviša, da morejo v srednje zrasli hoditi človeško: ali višji se še venomer nalahko priklanjajo.
Upognil zdaj si glavo, car, če nisi je doslej nikdar.
Ves svet je klečal pred teboj, ves svet široki bil je tvoj.
Oj car, oj car, pa zapovej, naj bela smrt beži naprej!
že krsta iztesana je, že postelj ti postlana je …
Oj to vam je vesel pokop, ves svet hiti pred carjev grob
A ko ga polože v zemljo, oko nobeno ni mokro.
čez tisoč let ne bo nikomur več ali sem umrl z miljoni v bank od lakote poginil hranilniki ostudni poslušajte mojo pesem gnusite se mi bedaki ste in to veliki zažrite kar zaslužite takoj ne bo vam žal čez tisoč let čez tisoč let
Med ljudstvom patriarh stoji, veselo vzdihne, govori:
»Oj hvala, hvala ti, Gospod, da osvobodil svoj si rod!
Dovolj je v solzah vzdihoval, trpljenja pač dovolj prestal!
Jaz begal sem okrog pregnan, pregnan, povsod zaničevan.
In ti poslal si belo smrt, tiran mogočni v prah je strt.
Spet dal si meni svetlo čast, spet dal si meni vso oblast.
Oj hvala, hvala ti, Gospod, da osvobodil svoj si rod!«
umrl sem bogat zelen sem od zavisti poglej v peklu sem gledam gor in vidim sedmina je sedaj celina vse žre vse se gosti vse je veselo vse me hvali glasno nebesa mi privoščijo v sebi pa se tudi veselijo hvaljen bodi vrag ker si ga pobral
Med ljudstvom knez visoki stoji in patriarhu govori:
lačen sem poginil pijan sredi zime v luži sem utonil gniti sem začel vsi me kolnejo prekleto zakopati ga bo treba zakaj je svinja krepnil mar bi še živel trpel trpel naj gre k vragu same stroške imamo z njegovim ničevim smrdečim truplom bili so zeleni od jeze moji someščani ko so s tresočimi ročicami odštevali kovance za moj pogreb
»Oj patriarh, nikar, nikar, vladanje pač ni tvoja stvar!
Dovolj je v roki tvoji križ, zakaj po žezlu hrepeniš? …
Oj čuvaj sivo si glavo, na pot ne hodi mi drzno!«
Ob knezovih besedah teh vsem divja strast vzplamti v očeh.
še tri sto knezov tam stoji, po žezlu vsakdo hrepeni.
Po žezlu vsakdo hrepeni, že v roki vsakdo meč drži.
Ne nagne še se beli dan, pa zadivja že boj strašan …
vesel sem da sem crknil kakor pes le naj jih še jezim jezim
Veselo, kakor še nikdar, smehlja se v krsti — mrtvi car.
Vse je mrtvo; ali že je stotnik pri prvih jaslih, prvi katakombi: vse polno, treče jih je notri ljudi, strmeče bodejo s pogledi v prišle, a zinejo nobene, molčijo. Medtem ko so si nekateri skozi protekcijo svojih fizičnih prednosti priborili prostor za ležanje ali vsaj sedenje, ostali koščeno stojijo, večinoma na eni sami nogi.
Prve jasli so grobo prepolne, da bi utegnile sprejeti še katerega mrliča.
V dolgi, ravni vrsti je stala kompanija, napravIjena, da se še tisto uro napoti na bojišče. Stali so tam, kakor od kamna, nobeno oko ni trenilo; sloka telesa so bila narahlo upognjena pod bremenom težkih nahrbtnikov. Nikoli poprej nisem videl na enem samem tesnem kraju toliko mlade lepote. Vsi obrazi so bili še zelo mladostni, skoraj otroški in vsi so bili sveži, kakor v rosi in zarji umiti; tudi v očeh je bila svetla rosa, gledale so kakor iz daljnjih krajev, iz lepih sanj; vse pa so bile nepremično oprta v gospoda stotnika, ki je s počasnim, malobrižnim korakom stopal pred nemo vrsto gor in dol.
Pri stotiti katakombi, ki je še najbolj podobna lesenemu kokošnjaku, odloži stotnik poslednjega moža. Ta bo imel nekaj časa biti sam.
