Ko je bil človek še majhen, je nekoč srečal soseda, ki ni mogel doseči sadeža, po katerem je segal. On sam se je pravkar mučil ob kamnu, ki ga ni in ni mogel premakniti. Skupaj sta primaknila kamen pod vejo in z njega z lahkoto dosegla sadež ter ga pojedla.
Nekoč sta strla lupino, ki je skrivala drugi sadež: udarila sta jo s kamnoma, ki sta ju privezala na palici. In spet sta bila sita. Samo za šalo sta potem drug drugega udarila po glavi (pa sta vedela, da to ni lupina!) in padla sta ob kamnu.
Ko je bil človek spet majhen, je naredil še sosedu oster nož, s katerim je šlo marsikaj laže in hitreje. Odirala sta divjad, sekala gozdove in bila zadovoljna. Pa sta za šalo nekoč drug drugemu sunila rezili med rebra (četudi sta vedela, da to ni divjačina!). Padla sta z nožem v srcih.
Ko je človek po daljšem času spet postal majhen, sta s sosedom sklenila boj proti vsem boleznim. Predvsem nevarna se jima je zdela bolezen: neumna glava; marsikaj se jima je zdelo bolno …
Znala sta uničiti vse bolezni. Še več: znala sta zbrati energijo in jo izkoriščati. Imela sta vsak svoj koncentrat energije in bilo je dovolj, da sta na nekaj pomislila, pa je koncentrat njuno zamisel že uresničil.
Tako sta nekoč, pa samo za šalo, pomislila: »Ali lahko uničim soseda?«
