Zelo verjetno je bila v Prešernovih časih navada pisati priložnostne zbadljivke, sramotilke in celo paskvile na lističe, jih izročati prizadetim v roke ali pa jih trositi po ulicah in krčmah. Zanesljiva tradicija trdi, da se je tudi Prešeren rad ukvarjal s takšnimi stihi. Tako je npr. izpričano, da je po neki gledališki predstavi, ki se je je bil udeležil tudi njegov nekdanji sošolec, poznejši škof Slomšek, stisnil pobožnemu možu v roke listič z znanim distihom (»Slomšku«).
Tomo Zupan je hranil lističe (z verzi, naslovljenimi na »bohinjsko rožo«, natakarico Minco Ulik v gostilni pri »Stari Pošti«). Na lističih se pojavlja isti motiv v različnih inačicah:
Minca, na licih ti rož'ce cveto; skrbi me, boli me, kdo trgal jih bo.
ali:
Dekle, na obrazu ti rož'ce cveto, srečen bo oni, ki trgal jih bo.
in drugi motiv:
Učke 'maš kot perličke, žnabelčke kot pangeljčke; na ličkih sta dva povštrčka in lepa ti je bradica.
ali:
Minca, Minca, učke 'maš kot pangeljčke, žnabelce kot nageljčke, ziska pa sta povštrčka.
Gospodarju v gostilni pri »Stari Pošti« v Kranju je bilo ime Ivan Nepomuk Mayr. Vse kaže, da je pesnik rad posedal v njegovi hiši. Zato si je najbrž smel dovoliti zbadljivko, zakaj je bil vržen v Vltavo spovednik češke kraljice:
Ker hotel ni povedati, kdo je kraljico fuk, je moral Janez Nepomuk har hitro v vodo smuk.
Ponorčeval se je celo z imenom svoje pesnitve:
Lenora 'ma dva rora, iz en'ga šči, iz druz'ga pa prdi.
Ženski, ki je prodajala po gostilnah preste, je kar na njen spovedni listek napisal:
Samo Tončka Šarabon, ta ti da za božji lon.
Tradicija v ustnem izročilu tudi ne popusti ob verzih o slapu Savice in ju vztrajno pripisuje Prešernu:
Oj, Savica, nisi več devica! Si prasica, ki na š'roko šči.
Z neko vztrajnostjo mu pripisuje tudi naslednjo »maksimo«:
Jej, pij in kavsaj, za drugo se ne ravsaj!
P. s. Kot vemo, tovrstni lističi s Prešernovim rokopisom ne obstojijo. Lahko pa domnevamo, da so jih po Prešernovi smrti prav z veseljem kurili (Dagarin, kaplan Košir, Katra, Prešernova sestra itd.). Vseeno jih objavljamo, vsaj tiste, ki smo jih mogli zbrati.
V. S.
