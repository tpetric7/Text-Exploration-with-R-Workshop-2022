zarošene šipe v vežah paličasti pogledi uperjeni v premikajoča in odeta rodila posvečeni ljudje pobirajo odpadle roke po javnih praznilnicah včasih popek ne odpade in je vse kot pod plaščem
zadostuje tanka gorjača da predreš nabuhlo luskino zadostuje pljunek da predreš zenit in pogoltneš sadež zadostuje dih da pade brat
krik bitja na pladnju usmerja nosilnice v razgret mlin končnosti figa in paradižnik steguje lica k cedečemu soncu
mrtvoud v napeljavi ponuja usluge izmučenim pticam spolzki bregovi nažrte reke trgajo pločevino v mlečno peno
sipa s slušalko prime vejo knjigo grablja si zapne rokavici in tiho skloni pozdrav kruhu in soli
vesela tišina pošlje tekača z lavinskimi psi med raztresene inke dolg jezik zdrkne po pestiču
divji obrtniki z živalskimi glasovi krpajo vodnjake obuti mački na gala predstavi mojstri juda v kozmetičnem salonu
konjenica naoljenih podgan razpredena po kozolcih zamaknjen atlas cestne razsvetljave okamenela prižnica pod vplivom kraškega podzemlja
bebast pes nastavljen soncu podrt z izsušenimi obliži dober človek daje kose svojega umetnega bedra siamska dvojčka upravljata nagrizen svetilnik odrešenik lovi girice
mestni tiran brunda psalme v svojo bundo guverner golta marinca nagi dedci obešeni nad biljardno mizo nuna kliče božjo sodbo s tremi prsti
posekana trdnjava drevesa čuvajo svežnje kruha in vina lokvanji se izmikajo znojnim obrazom zemlja se nasrši in zbada kolena otrpla v zdravi mariji
sopara povzroča neznansko srbenje v izrabljenih pregibih koščeni ženski prsti v zagati grabijo kozja vimena tiho puhajo sapo v jalove orehe
ribje mleko zdelano od potovanj oklene zimzelene rastline v neme spomenike
soteske sklenejo kompromis večerna svetloba gladi in polni proti jutru v tišini nekdo spusti v pokrajino blaznega drsalca
ogromne gosenice s čopi jeklenih vrvi na zatilju režejo prekope puhasta dlaka z bledimi očmi suka zapornice po gobastih hišah ožgana bitja sesljajo trpek sir
