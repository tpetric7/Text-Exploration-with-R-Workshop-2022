-BRALCEM, NEVEŠČIM LATINŠČINE, ZA DARILO OB NOVEM LETU PREVOD PRVE LEKCIJE. Če bi molčal, bi ostal filozof Kar pristoja Jupitru, ne pristoja volu (Jupiter – rimski bog št. 1) Zdrav duh v zdravem telesu V vinu resnica Ne dotikaj se mojih krogov Bojim se Danajcev (Grkov), četudi prinašajo darila Hiti počasi Prišel, videl, zmagal Deli in vladaj
NAJ DA, KDOR LAHKO DA: V časopisu sarajevskih študentov smo zapazili kar 60 komercialnih oglasov in čestitk na 5. straneh velikega formata, v beograjskem Studentu ne dosti manj. Drugo podnebje, kaj hočemo!
DEDEK MRAZ NAM JE ZATOŽIL prevesele kolednike iz naše hiše na Poljanski. Ni prav nobeno čudo potem, če se študentskih družb branijo še predmestne krčme, ko že doma tako počno!
1. IV. (oprostite, 4. I.) smo slišali, da se tramvaj še ne bo podražil samo zaradi tega, ker bi študentje spet tečnarili za zvišanje štipendij.
ZAVOD, KAKŠEN ZAVOD? MUZEJ, MUZEJ!: Baje je v našem stolnem mestu nekakšen zavod za cene. Kmalu pa bo spremenjen v muzej, kjer si bomo lahko ogledovali, kakšne cene so bile v dobrih, starih časih.
VREMENSKA NAPOVED: V drugi polovici januarja je pričakovati padavine.
ČRNA PIKA ZA ORGANE: In to za one, ki so nas včasih varovali pred preprodajanjem kino vstopnic. Saj ni bilo nobene slane, da bi jih pobrala zdaj, ko smo jih potrebni.
KOZARČEK PEPELA NA GLAVO tistim, ki imajo na skrbi »manj zahtevno« zabavo Ljubljančanov. Osrednji kino in štiri zadimljene kavarne so vrlim občanom ob sobotnih večerih premalo.
DOBRA LETINA: Škorpijonček o brigadirju-inozemskem natakarju iz prejšnje številke je menda bogato obrodil, saj so užaljeno protestirali tudi nekateri drugi kolegi. Le-tem sporočamo, da je bil posvečen tov. Sergeju K., študentu geografije. Pa brez zamere, če smo na ostale pozabili.
ZADNJA VEST: Ko je prebral najnovejše časopise, je študent Polde Kajšebo skočil v vodo. – Imel je denarja samo še za en čeber.
