kakec pri kakcu palača pukec pri pukcu vietnam umetnik je aktivist snob je pozitiven frizerji so negativni med njimi ni telefona spolni akt ni televizija
kline pa zgodovina poznamo tudi umetniški akt samo poznati je treba čas v katerem krulimo jaz imam darvilco ti si lep grm oplojen z marilyn monroe in oscarjem wildom sestra vsak dan zamenja rjuhe v nedeljo dvakrat ker so obiski doktor jemlje morfij in odhaja skozi omaro v sobah pa smrdi
čas je napet dežnik in nič drugega svet pa trepeta sicer pa lahko greš v san francisco lahko greš na breg reke kjer ni čolnov ali pa so ali pa na lipo kjer so steze tesne kjer se bo vlegel na panjsko končnico in premišljeval o evridiki zame je to legenda spomina samo ne oblegajte lipe prosim vas ležem po dnu oblegam zadnji dim napadam brate ladja razpada voda narašča jagnje vrešči utopim ga tudi jaz imam kaligulo in borim se z njim sicer pa voda ne gori vsi gledajo smrt laboda nihče pa smrt goloba
nekdo se je domislil in ukazal vsi na ladjo takrat je bilo polno sonca in žalostnih zvezd goli starci so si ogledovali noge trgali steznike žgali nogavice in ustvarili čudovito žensko sedela je na travniku iz prsi in med nogami se ji pokažejo roke ljudje se tepejo zanje nekdo gre po transparent ga vlači okoli s trebuhom nekdo jemlje stvar resno in še ta ima bombo za pasom seveda se to tiče tudi seksa
eden pa je spomnil na barvo sklenil je da jo ukroti drzen je bil in pogumen in mlinarjev sin silila je barva skozi reže se mešala in postala vedno bolj čista po razpadu je zavejala skakala je po kvadratnih oknih se množila se sproti seštevala in postala normalna sparila se je z ritmom čudovit ritem
kadar hodiš po gozdu kadar gozdovi zašumijo takrat si in nisi v gozdu in sediš ob reki in loviš z ušesi šume in se napajaš ob truplih ki jih sproti rojevajo valovi takrat si in nisi v temi
zaganjaš se v luč preko vrb ob reki z umazano brisačo okoli trupla in kopico letnic na čelu
takrat se ponavadi pojavijo čolni z jeklenimi čevlji dirjaš po obali in si izbiraš čoln toliko časa da opaziš da sedaš v čoln teme ki te odpelje v še temnejši gozd
trenutek miru v hlastajoči tišini te povrne na stopinje petelinja perut se ti stopi sam se vračaš skozi prazno mesto tod hodijo samo kurenti
