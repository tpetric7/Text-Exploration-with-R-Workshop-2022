Moral sem si vzeti čas, da premislim sanje. Ni jih mogoče premisliti, vem. Potem je prišlo za mano, kar mi je rekla Živa leta 1970: neodgovoren si. Čakaj
in ne dezakumuliraj, je rekla, pohodil boš priložnost transformacije. Ne špiči fronte, meja med nedolžnostjo in tem, za kar si določen, je umetno napihnjena.
Kot cenim tvojo naravnost, ti preti nevarnost, da boš preveč samoumeven in da te bodo sile teme presekale kot papirus. Arthur, bil si neverjetno zbegan
in razdražen, sovražnost ni bila zares naperjena proti meni, ampak proti dejstvu, da sem vas razkril. Ste me hoteli določiti za posrednika in ubiti? Forme, ki sem jih
poklical nazaj na vrhu hriba, ker sem se slabo počutil ob dog-dance transu ženske, ki jo popolnoma jasno vidim, čeprav ne vem, kdo je in je nisem nikoli prej srečal,
so mi sledile in se začele zlivati v nekaj takega kot milijonkrat povečano jedro protoplazme. Moje telo, ko sem zbujen, s cigareto čakal in gledal,
kaj se dogaja, je doživelo transfuzijo, barvast prah in daljši ritem je šel notri in vlakna, kot stigmata, kot strune iz mehkega materiala so šla ven.
