Oblekli so se v ponižna oblačila, vzeli pastirske palice – in igraje na lesene piščalke polegli v senco.
Na pašniku brezskrbnost s poskočnimi nogami koz in ovac. – Trdoto črepinj si merita oven in kozel s testenim tleskanjem rog ...
Veselo vrtijo brezskrbne se ure – in sonce že gleda z najnižjega stolpa v ravan. Pastirji so si oprtali torbe platnene, položili vanje piščalke – in brašno popotno Nestrpni so črede pognali.
Z blebetom vdanim na pot se izteka drobnica ... Pesmi pastirske ni čuti.
Mesec je vzšel ... Ustavili so se pastirji. Na palice oprti pogoltno v mesec strmijo.
Ne oziraj se, drobnica! Bok ob boku, z glavo ob glavi stopaj; steci, brez blejanja teci, da ne prestrašiš meseca, ki je zadremal na blazini oblakov!
Ni še vstala noč s črnimi oprodami.
A pastirji so lačni, žejni jeziki iz ust jim vise. Podvizaj se, ne liži slane rose z rož, zasnulih ob tvojih poteh!
Ali ne čutiš žarečih oči na tvojih ožganih hrbtiščih? Ne obračaj glave,
pohiti v svoj pristan in zadnji zapahnite vse zapahe vaših staj! – Volkovi so v pastirje oblečeni.
