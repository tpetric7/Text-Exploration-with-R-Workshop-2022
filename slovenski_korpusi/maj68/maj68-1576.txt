Miza ni bila posebej posebno pospravljena. Miza sploh ni bila pospravljena. Namizni ambient je bil neurejen.
Ura eska, avtomatična, z datumom, sedemnajst kamnov, sedemnajstega v mesecu. To je bil edini primer vsaj navidezne urejenosti.
Miza je imela dva predala. Tudi v predalih ni vladala urejenost. V nobenem izmed predalov ni bilo nobene ure.
Edina ura v sobi je bila ura eska. Edini predmet, ki je imel zvezo z uro eska, je bil svetlomer werralux.
Svetlomer werralux je bil nastavljen za določanje zaslonke in časa za 27-dinski film.
V sobi ni bilo Petra Pana, Shakespeara, Zelenega nosoroga, Franka Zappe, Petnajstih čudnih pojavnikov, Romea in Julije, Misleca, Krišne, Boba Dylana, Lenina, Salvadorja Dalija, Briana Jonesa, Hegla, upravnika Muzeja, Abraksasa, bratov Grimm, Velikega Zelenca, Havajske rože, strica Alberta in Nola. V sobi ni bilo Avara.
Alica je medtem vabila Avara na obisk.
»Lucija Se Domisli,« je rekla Alica.
»Tako Simon Pravi,« je rekel Avar.
»Ne,« je rekla Alica. »Lucija Se Domisli.«
»Ne,« je rekel Avar. »Tovornjak Se Prevrne.«
»Ali bi me hotel fotografirati?« je vprašala Alica Avara. »Ali bi me hotel fotografirati?«
»Misliš zaradi praktike FX?« je vprašal Avar Alico in si popravil trak, na katerem je visel fotoaparat praktika FX preko njegove leve rame. »Lahko Se Dogovoriva.«
»Tako Se Pove,« je odgovorila Alica.
Svetlomer werralux je dobil povabilo v dogajanje. Ura eska ni dobila povabila v dogajanje.
Avar je vskočil v sobo. Fotoaparat praktika FX je pustil pri Alici, da ga ne bi oviral pri dirjanjudivjanju po svetlomer werralux. Obseden je bil od ideje, da je tako brez praktike FX predirjal pot od Alice do svoje sobe v 3 ure krajšem času, kakor bi ga, če bi pri dirjanjudivjanju še opletal okrog s praktiko FX.
Lotil se je iskanja svetlomera werralux. Nekaj časa ga je zaman iskal, potem pa si je začel domišljati, da za iskanje ni izbral pravega dne ali prave sobe ali pravega svetlomera ali pravega kdo že ve česa. Dirjedivje je hodil po sobi in premetaval stare časopise, knjige, prazne pa pokracane papirje, olupke gramofonskih plošč brez gramofonskih plošč v svoji notranjosti, gramofonske plošče brez olupkov gramofonskih plošč okrog svoje zunanjosti. Vendar pa mu vsa ta prizadevnost ni preveč koristila, pravzaprav mu sploh ni koristila, ker svetlomera werralux ni našel.
Opomba med tekstom: da je Avar iskal svetlomer werralux, je bilo specifično za iskanje Avara za iskanje svetlomera werralux. Avar je imel samo en svetlomer. Ta edini svetlomer, ki ga je imel Avar, je bil svetlomer werralux.
»Too much speed, man,« si je rekel Avar in dalje divjal dirjaje iskaje iskal divjaje dirjaje dalje.
Končno ga je našel.
Torej:
Avar je našel svetlomer werralux.
Zbasal si ga je v levi spodnji žep gasilskega suknjiča, ki je imel gumbe na tri luknje in pločevinasto ploščico s številko 16, ga izbasal ven, ker je ugotovil, da je levi spodnji žep že tako ali tako prenabasan, se namenil, da zbaše svetlomer werralux v desni spodnji žep, saj med obema zgornjima žepoma ni mogel izbirati, ker sta bila premajhna, zbasal svetlomer werralux mimo desnega spodnjega žepa, tako da je padel na tla na tepih, samogibno potlačil 3-luknjati gumb skozi gumbnico, ki je bila prav temu gumbu namenjena že od vsega začetka, se potapkal po žepu, kjer naj bi bil svetlomer werralux, ugotovil, da svetlomera werralux najbrž ni tam, za kontrolo segel v že večkrat omenjeni žep (desni spodnji žep), da bi se prepričal, če ga res ni tam, se prepričal o tem, se domislil, da ga najbrž sploh ni zbasal v žep, pogledal na tla na tepih, na tleh na tepihu odkril svetlomer werralux, se domislil, da bo mogoče odstranil tepih s tal iz sobe, da bi v prihodnosti slišal, če bi svetlomer werralux še kdaj padel mimo žepa, se sklonil k desnemu stopalu ter pri tem malo upognil obe nogi prav v kolenih, da se ne bi preveč naprezal, stegnil desno roko
in pobral svetlomer werralux
se zravnal in ga resnično zbasal v spodnji desni žep gasilskega suknjiča, se s pogledom in dotikom prepričal, da je res tam, zapel žep
in oddirjaloddivjal k Alici.
»Lepo si Dočakan,« je rekla Alica. »Zakaj pa si tako divjal?«
Avar je rekel nekaj o tem, da bo kupil nortona ali kawasakija ali kaj, potem pa je dodal še nekaj o postavljanju histrostnih rekordov, končal pa je s too much speed, man.
»Speed kills,« je rekla Alica.
»Tukaj je werralux. Jutri kupim kawasakija,« je rekel Avar.
»Tukaj je fotoaparat. Tukaj je Alica. Too much speed, man,« je rekla Alica. Potem sta se še nekaj pogovarjala, vendar pa je bilo očitno, da sta na različnih valovnih dolžinah. Zato je Alica rekla, da mogoče tistega dne, sedemnajstega v mesecu, ne bi šla fotografirat. Avara je sicer hotelo zanimati, zakaj ne, vendar se je pravočasno domislil, da je tako bolje, ker se njemu tako ali tako ne ljubi, sicer pa da sploh nima filma v praktiki FX, da bi ga nabava filma stala nekaj truda in denarja, da ni pretirano denaren, da bi se bacio u takve troškove, da sicer to niti ni tako pomembno, da pa se mu res ne ljubi, da je preveč utrujen od dirjanjadivjanja, skratka,
da ne.
Zato je rekel Alici: »Daj mi praktiko FX.«
»Kaj?« je vprašala Alica.
»Fotoaparat.«
»Misliš tole?«
Avar je mislil prav tisto in je prikimal.
»Vsekakor nikakor,« je rekla Alica in mu ga dala. Avar si ga je obesil na levo ramo in se namenil, da odide.
»Kam se odpravljaš?« ga je vprašala Alica.
»Proti prebivališčem.« Potem
se je obrnil na peti. Istočasno je naredil prvi korak
proti prebivališčem.
»Ali bi šla jutri fotografirat?« je zanimalo Alico.
»Seveda zakaj ne jasno da ne da,« je rekel hitro Avar, ki je (že) bil na potovanju.
»Prav,« je zakričala Alica. »Jutri te prebudim v Labirintu. Zgodaj zjutraj sredi noči. Če danes kaj prideš k sebi, pridi k meni na Počivališče tišine. Tam danes čakamo poletnega dežja.«
Avar je poslušal dirjajedivjaje proti Labirintu. Ni čisto razločno slišal, kaj je kričala Alica, vendar pa je zakričal, da zaradi njega lahko tudi sodo ali sodro ali sodrgo ali kaj. Alica od vsega skupaj ni slišala prav nič, ker je bil Avar medtem še bolj oddaljen, čeprav je dal izjavo precej gromoglasno, vendar pa je imel glavo, in s tem tudi usta, obrnjeno v smer stran od Aličinih ušes. Alica je iz dlani naredila trobljo in na ves glas zakričala:
»SPEED KILLS, MAN!«
Potem se je obrnila na peti in odkorakala proti Počivališču tišine.
na počivališču tišine sta robin hood in nol
kegljata fmikulata drobita
za drobiž
peter pan piska podoknice
sli sem na poti sroboti
proti koncu noči
shakespeare se usede na kamionet
preklet in zavzet je nosorog
veliki zelenec spregleda svet
sally spregleda senatorja
alica se zgubi v restavraciji
od restavracije
Alica pride na Počivališče tišine.
Pot je opravila v dvajsetih minutah, vendar ni dirjaladivjala kakor Avar. Pogosto je rekla, da hitrost ubija.
Pogosto je to rekla
in nikoli tekla.
SPEED KILLS
»Poglej navznoter,« je rekel Robin Hood, ki je pristopil k Alici. »Poglej navznoter.«
»Vsebinskost je zaprepaščena,« mu je odgovorila Alica.
Avar je pridirjalpridivjal v Labirint, burno in hrupno je zaloputnil vrata za seboj in se končno (finalno) sesedel na kavč.
»Too much speed, man!« je rekel. »TOO MUCH SPEED!«
Potem se je vrgel nazaj na hrbet in z glavo treščil ob zid, ker je kavč stal ob zidu in ni bil dovolj širok, da bi človek ležal na njem po širini, namesto po dolžini.
Sunek, ki ga je bila deležna Avarova glava, je bil precej močan. Avarovo zavest je preplavila črnina. Zmanjkalo ga je.
Počasi je zdrsel ob hrbtnem naslonjalu kavča vstran. Podzavestno si je pokril glavo z rokami in se zvil v klopčič. Takrat se je tudi njegova podzavest izčrpala. Brez možnih kretenj in misli je obležal na kavču, zvit liki človeški zarodek v maternici.
