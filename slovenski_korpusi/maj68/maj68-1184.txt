V pečatni vosek ulita luč poletja, zaprte veke, krog in krog obzorje. Kar je na dlani, v gozdu brez zavetja, lupus in fabula, preproste forme.
Na platnu uvezen spomin, v njem cvet, a na morju jadro. V pozabi ptice zazidane, na nebu lahko sled nikoli razprostrte perutnice.
Kosti v mehkobo spanja potopljene, odsotnost v jantarju, a črte v času za trajnost kratke note položene.
Med listjem mir, prežvekovanje vetra, razlita budnost, bela vlakna v glasu, v negibnem informelu gneča cvetja.
