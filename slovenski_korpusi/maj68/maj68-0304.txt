Šel sem mimo parka v središču mesta in opazil delavce, ki so postavljali kamnit podstavek. »A, to bo pa spomenik?« sem vprašal.
»Da, spomenik.« In opazil sem ime vrezano v kamen.
»Kdo pa je bil ta mož?«
»Ne veste?« In upokojenec, ki je tudi gledal postavljanje spomenika, mi je razložil:
»Nekoč je bil krčmar, imel je lepo krčmo in gostov se je v njej kar trlo. Tu si dobil dobro vino in dobro pečenko in ni bilo predrago, gostje so bili izredno zadovoljni, ni pa bil zadovoljen krčmar. Računal je: »Če povišam cene za polovico, bom imel dokaj manj gostov, moji natakarji ne bodo več sitnarili, da imajo preveč dela, zaslužek pa bo isti in še dobiček bom imel, ko bom za veliko manj dobil še enkrat toliko.«
In tako je naredil. Toda gostov je bilo veliko manj, ti pa, ki so bili, tudi niso pili in jedli toliko kot nekoč.
In krčmar je zopet zvišal cene. Tokrat so bile še enkrat višje kot ob začetku naše zgodbe. Krčmar je računal in pri tem je bil prepričan, da ne more narediti računa brez krčmarja: »Gostov bo polovico manj, zaslužek pa isti kot nekoč. Še večji; saj bom za nakup vina, mesa in ostalih surovin manj porabil.«
No, in tako je ta naš krčmar prišel na boben.
»In zakaj mu potem danes postavljajo spomenik?«
»Res ne veste? Si res ne morete misliti? – Pa saj je ta tako zaslužen človek odkril vendar eno temeljnih pravil jugoslovanskega gospodarstva!«
