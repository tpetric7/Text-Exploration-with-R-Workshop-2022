ALI SI STRIC ALBERT ČAROVNIK SI KAJNE
valerija vije velikane velikani v vrtu vrač vabi valerijo stric albert igra klavir v vetru v votlini v vodi v vedru
10. STRIC ALBERT
Zaslišal je glas, sladek in vabeč, kličoč ga in spodbujajoč. Pridi, ljubljeni in izbrani, pridi, je bilo vabilo.
Brez odločitve se je napotil proti glasu. To ni bilo težko, nasprotno, bilo je precej preprosto, ker je pot proti lastniku glasu vodila po travniku preko travnika. Poleg tega je bil vabeči glas zelo razločljiv in edini v pokrajini. Tako tudi ni bilo težko ugotoviti, od kod prihaja. Prihajal je iz gozda.
Poslušen glasu je stopal po travniku preko travnika. Ko je prišel do gozda, je obstal.
Zakaj si obstal, izbrani in ljubljeni, je vprašal glas. Zakaj si obstal. Čakal sem te dolgih trenutkov, zakaj si sedaj obstal.
Kdo si, je vprašal glasu.
Stric Albert, se je glasil glasov odgovor. Nadaljuj, ljubljeni in izbrani.
Travnika je konec in pred mano je gozd, ki ga ne poznam, je odgovoril. Da ne zna naprej je odgovoril.
Poznaš naprej, se je odglasil glas. Drevesa ti bodo s svojimi listi kazala pot.
Premor.
Zapomni si: večni ljubimec si, se je dopolnil glas.
To je izgubljeno spominjanje, je dal odgovor glasu. Drevesa mi ne kažejo poti. Tudi podrast mi ne kaže poti.
Listi ti kažejo pot, listi so tvoj kažipot, se je oglasil glas. Listi na drevesih življenja.
Kje so ta drevesa, je hotel vedeti. Kje so. Kaj so, je zahteval odgovor.
Vsako drevo je drevo življenja, je rekel glas. Vsako, tudi če ubija. Na vsakem listu je sporočilo.
Stegnil je roko do najbližje veje nad glavo in jo potegnil navzdol. Pogled se je poželjivo zažrl v liste, ki so izraščali s tenkimi in kratkimi peclji iz veje. Oko pa ni našlo napisa ali sličice, ki bi kazala ali pojasnjevala pot. To je tudi povedal.
Ničesar ni, je povedal.
Kje ni ničesar.
Na listih ni ničesar.
Potem se je domislil, da ni pogledal obeh listnih plati. Zdelo se mu je, da stric Albert molči zato, ker ve, da še ni pogledal lista z druge strani. Zdelo se mu je, da stric Albert čaka, da bo to storil.
Zato je to storil.
Nobenega sporočila ni, je rekel, ko je storil. Ne na tej, ne na oni strani.
Pašnik tvojih možgan, je dobil odgovor.
Skomignil je z rameni.
Potem se je odločil, da gre naprej. Da je zadaj kristalni zid, je vedel. Da je sicer preplezal preko, da pa vračanje pomeni še eno plezanje.
Stopil je in nastopil smer, ki je vodila stran od kristalnega zida – meje.
Ko je prekoračil kodrasti potok, je zagledal sedečega pod veliko gobo. Goba je bila visoka skoraj 2 metra, klobuk pa je imel premer 3 metrov. Noga gobe se je s sporočevajočo življenjsko silo zajedla v tla.
Obstal je in čakal. Potem je vprašal, da kdo je.
Stric Albert, je mirno odgovoril mirni in puhnil oblaček dima iz usta, kamor je nato vtaknil ustnik pipe.
Prišel sem, je rekel.
Da je prišel, je rekel.
Da ve, je odgovoril stric Albert.
Ko stojiš pod vzdignjenim mečem in ne pomisliš in ne veš, kaj to je, takrat, takrat, prijatelj moj, izveš, kaj je razodetje in predstavljanje sveta. A tako nikoli ne izveš, kaj je beg.
Ni te oče zapustil, je rekel stric Albert, in mati ti ni odvzela znamenja časa, in advokat pravični ni stal kot sirena na počivališču tišine.
Da kdo je, je ponovil.
Stric Albert sem, živeč za kristalnim zidom in v njem. Kristalen zid sem in živim pred kristalnim zidom. Vrt sem zgrajen okrog vrta in v njem samem.
Urni kazalec tvoje duše in pašniki tvojih možgan bodo rodovitni in okrog tvojih nog bodo popotne ptice pletle gnezda odnosa in odhoda, občutka in razodetja.
Slišal si, je nadaljeval stric Albert, za Babilon. Babilon pa je slišal za mene. Grško obalno zakladje je poslušalo pesem mojih stopal in skozi grozdje in grobje Arkadije je prišel konkvistador ljubezni. Ti pa si kriv za pokop in potovanje.
Stric Albert je skozi oči mnogih ljubimcev gledal na prišleka. Potem je z glasom mnogih ljubimcev rekel:
Tukaj si, je rekel, tukaj si, in namenjen.
Potem se je uprl v gobo in jo zrušil, nato pa odvalil nekaj metrov stran in tako naredil prehod.
Prišlek je stopil mimo njega. Odidniško računajoč na povratek je odhajal vrnitev.
Ni gledal nazaj in ni mogel videti strica Alberta, kako postavlja gobo prav tam, kjer jo je podrl.
