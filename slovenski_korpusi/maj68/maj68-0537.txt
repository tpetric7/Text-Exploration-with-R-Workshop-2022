problem je v bistvu enostaven zgodba je kratka in preprosta nauka ni
kamen zraven kamna iz njiju veje prvobitnost samih reči od prvega kamna dalje od stvarjenja sveta popolnoma poljubno lahko ljubiš en kamen ali oba ali samo drugega lahko ju gledaš od daleč in si misliš: na takšnem kamnu že ne bi sedel ali si praviš: kamen še za v roko ni dober oba kamna pa samo nepremično ždita ne da bi rekla besedico ali se zasmejala s svojim kamnitim smehom zgodilo bi se pa bi rekel prvi kamen drugemu oprostite prosim kako je kaj z vašim spolnim življenjem ne da bi ta trenil z očmi to pa zato ker ga je sram priznati da ne ve še ničesar o tem včasih pomežikneta tujcu ko pride mimo čudi se in si reče: niti kamni nas več ne pustijo na miru ali če je dež zapreta se v svojo hiško zapahneta oknice a šaha ne znata igrati zato jima je dolgčas to pa je tudi edini razlog da sovražita vodo kaj pa če je sneg boste vprašali onadva pa samo odkimata in se naprej držita za roke in tudi sicer sta zabavna in nikomur ne izdata svoje skrivnosti (ki je ni) samo obstajata mirno prenašata vse (kako dolgo še?) kamen ob kamnu reče ob reči odnos je preprost in naš spravlja prav s tem v začudenje nas ki smo ljudje.
