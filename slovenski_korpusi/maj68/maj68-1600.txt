XI.
Miškin je bil po onem sestanku z bogom in Cankarjem nekolikanj iztirjen. Videvali so ga samega pri popoldanskih predstavah v kinu Komuna, večkrat je zašel na polja v okolici Ljubljane in včasih je celo sedel na kakšni klopici na promenadi in bral Heideggra, ki mu ga je posodil Rastko Močnik. Rastko Močnik je opozoril Miškina, da bo branje težko in da je on sam prodrl komaj do šeste strani (NB – na prvih petih straneh je bil tako ali tako samo naslov), vendar je Miškinu zadeva nekako ugajala. Heidegger se mu je zdel primeren za jesenske popoldneve, ko hodijo mimo gimnazijke, vse navdušene od prvih šolskih dni – on pa otožno zazrt v knjigo z učenim naslovom. In če pride katera zraven, se ji nezainteresirano nasmehne, češ občujem s Heideggrom, kar je zelo plemenito in koristno za to, da se v duši razvijajo rahle bolečine in tanka pričakovanja … Vse to jim govori ta razuzdanec! In dekletom se zdi Miškin tako oddaljen, tako spokojno dober in čist, da nadaljujejo z vprašanji: kje je dobil knjigo in kaj piše v njej. – Knjigo, reče počasi in grenko Miškin, – mi je posodil moj dober prijatelj – zdaj se je oženil in je srečen in je ne potrebuje več. V njej pa piše, da je treba … potem Miškin nekoliko zakašlja, da se zdi, kot da ga ti problemi že fizično načenjajo … treba je iti v Hišo Biti, nato je treba pustiti biti, nato je treba prisluškovati Biti … In gimnazijke pokažejo začudene bele zobke. Vendar obstajajo viri, po katerih naj bi bil Miškin v tistih jesenskih dneh resnično zadet. Znana opravljivka Nadežda Čačinovič je o tem poročala Slavoju Žižku takole: – Videli so Miškina, kako je hodil po nekem travniku, trgal marjetice, nato pa še posebej njihove cvetne lističe, in mrmral: »me ljubi, me ne ljubi«. Slavoj Žižek je zinil od navdušenja: – A? A res? O jebemo boga, a res? To je jedro, kurac, če ni. Ima sok, pizda, da ga ima! A veš, a veš … to je blazen kreten, osel, osel, jebemo boga, da je idiot, debil …
No, naslednjega dne sta se že dobili v predsobi kina komune dve živini slovenske filmske kritike: Vesna Marinčič (pa ne tista medvedka iz vica o lomljenju rok) in lastovka Miša Grčar (tista iz pregovora, da ena lastovka še ne prinese pomladi – saj je v tem času, ko se to dogaja, vendar čvrsta jesen). Naročili sta whisky in se pogovorili o Miškinu. Bili sta fini in si nista hoteli priznati bistvenih slutenj v zvezi z Žižkovim obvestilom. Vsaka zase sta namreč mislili, da Miškin hrepeni prav po njiju. Po tem vrhunskem dogodku v slovenski kulturi pa so se zadeve začele še hitreje in še usodneje zapletati.
Recimo intriga na rojstnem dnevu pri Jurki. Abarth je sedel na rdeči stopniščni tekač in nežno spotaknil Jurko, ki je ravno nesla gostom aperitiv, filete, gorgonzolo s toastom in rdeči kaviar. Ko se je vsebina pladnja nekako spojila v nerazločljivo sluzasto maso in se pocedila po baržunasti preprogi v hallu, je Abarth skoraj pretresen zašepetal Jurki, da jo ljubi. Rekel je, da jo »neprecenljivo ljubi«, in pri tem se mu je komaj opazno rignilo od pol litra konjaka. Da bi se opravičil, je nerazločno zašumel, da ljubezen in konjak sestavljata neko posebno kemično spojino, ki je dvojno močna. Jurka je elegantno slekla najlonko, na kateri se ji je nabralo precej zdrizaste mase s pladnja, nato pa je položila roko na Abarthovo čelo in resno spregovorila:
– Veš, to je nemogoče, ker ne ljubim tebe, ampak nekoga drugega.
– Aha, je ponosno reklo pol litra konjaka, – potem naj grem in se nastavim potniškemu vlaku z Reke, da me odreši nadaljnjih muk. – Ne, ne, je močno rekla Jurka in opazovala Abarthov film groze, – to ni nobena rešitev. Abath je postal živčen in se je presedel za stopnico niže. – Hujšam, je rekel, – in padam na izpitih. – Že, že, je rekla Jurka v zadregi. Medtem ji je krilo zlezlo za prst više in pohota Abarth se je avtomatično presedel še na nižjo stopnico. – To je bilo tako lepo, je začela Jurka, da nisem nikdar pomislila … – Ha, je zmagoslavno zanesel besede, – je bilo krasno, kaj? – Mhm, je prikimala. – Ah, je zamahnil, – pohiteti moram, da ne zamudim brzovlaka iz Sežane, jutri boš prebrala na ljubljanski strani … Zdrsnila mu je solza, ki se je že ves čas mučil z njo.
– Saj ni tako, je rekla Jurka, – hudo … ostani …
– Seveda lahko ostanem, je naglo zgrabil Abarth, prisedel čisto blizu Jurkinih bleščečih kolen in pritisnil moker poljub na slečeno polovico nog. Potem se je nekoliko zravnal in strastno objel – kleče – Jurkina meča. – Življenje, je privrelo iz njega, – je nepretrgana veriga iluzij. Nato je sentenčno dodal: – Življenje je cesta, tlakovana z zamujenimi priložnostmi. – Daj no, je rekla Jurka, – zdaj pa govoriš že čisto tako kot Matjaž Klopčič. Abarth se je je oprijel in splezal ob njej v stoječ položaj: – Pojdiva čestitat gostiteljici!
– Gostiteljica sem vendar jaz, je začudeno rekla Jurka.
– Aha, je razumeval Abarth. Nato ga je prešinil nepričakovan ogenj in zvil se je v silnem krču čustev. Zgrabil je Jurkin vrat in ga nekajkrat polizal počez in poprek.
– To je bil poslovilni poljub, kiss ob death! Jurka je naredila korak vznak, kot da plava hrbtno. Prevrnila se je v omako slastnih jedil. Po beli Cardin-oblekici so se pokazali mastni in mokri madeži. Ko je to opazila, je nagubala čelo in zaprla oči. Nato je segla po vazi, ki je stala na mizi, in jo ponesla k ustom. Po neki nerazložljivi logiki je bil v vazi konjak.
– Smrt pod tovornim vlakom z Vrhnike, je rekel Abarth, se obrnil in že hotel oditi, pa ga je prekinila Jurka in ga sestrsko povabila nazaj v življenje. – Ne, ženskih solz, in še takšnih, ki jih sam povzročam, ne prenašam, je povedal, nato pa je bil v skoku v Jurkinem naročju.
– Koga … katerega ps … koga ljubiš?
– Daj no, je rekla, – Miškina vendar.
– Bodi srečna, je odšepetal oskrunjeno.
– Tudi ti boš nekoč, je rekla ona in se pokrila z robcem.
Medtem je Boris zahteval, naj ga pustijo skoz okno skočiti v bazen. Miškin ga je prijel za ovratnik in mu nežno rekel: – Ni ni bazena. Boris je takoj reagiral s povračilnim udarcem v brado in zatulil: – Popil si ga, žolna! Miškin je padel. Pritekla je Jurka z robcem, ki je bil osvežujoče moker od njenih solz. Miškin se je prebujal tako, da je z jezikom okušal robec. – Slano, je počasi dejal, – torej sem na morju. Pritekla je tudi Vasiljka in poskušala pomiriti Borisa. Ta se je oprijemal vrat in oken ter zahteval »več luči«. – Goethe … umiram … je tulil kot vol. Potem je rekel, da še nikjer ni videl slik in kipcev obešenih po tleh. Miškin je bratovsko pristopil k njemu, ga objel okrog ramen in tolažeče rekel, da se takšne reči dogajajo vsem boljšim ljudem.
– Bejž, je zarenčal Boris, – bejž, da te ne vidim!
– Pa koga tako blazno ljubiš, je zlobno, a z zanimanjem vprašal Miškin.
– Baah! je zagrčal vulkan, – Vasiljko, pasjo hčer … volim je več četiri godine! Nenadni preobrat v bratski jezik je začudil vse prisotne, le Miškin je znanstveno komentiral: – Atavizem … iz našega prijatelja bruhajo spomini iz pradavnine, ko je bil še jamski človek. – Ali ona voli tebe, jebem ti sestru, je zasikal kot pojemajoč vulkanček.
– Odstopim ti jo, če mi odstopiš Jurko, je stvar takoj kupčijsko postavil Miškin. Toda Boris ga ni več poslušal. Gledal je okrog sebe kot ranjen lev in ponavljal: – Res ne vem, zakaj imajo divane prislonjene ob steno, res ne vem … Zdaj je ležal na divanu in lepo opletal na njem kot invalidski pajek. Abarth je medtem pogruntal intrigo. Zaupal jo je Miškinu, ki ga je pazljivo in z odobravanjem poslušal cele pol ure.
– Pazi, je rekel Abarth, možne so štiri različne intrige. – Prva je ta, da ti usodno razočaraš Jurko. Ker te ljubi, bo to zanjo velika nesreča in te bo zasovražila. Moraš ji povedati, da ima debele noge in nizko sranje, da so se njeni starši neodpustljivo prodali oblasti in da celo mesto govori o tem, kako se vlači z mornarji – za vrečko piškotov. Potem bom prišel jaz in jo bom tolažil. Zaljubila se bo vame, toda jaz se bom delal, kot da mi ni nič do nje – nočem, da bi bilo videti, kot da je iz usmiljenja. Rekel bom, da se mi gre v samostan, ona pa bo jokala. Nato se bom vrnil in jo rešil. Blazno se bo zaljubila vame. – Druga intriga je še krasnejša: grem k Jurki in ji rečem, da si ti hotel skuhati intrigo zoper njo. Nato ji rečem, da jaz predvsem ljubim odkritost in neposrednost. Rečem še, da si ti kurba, da pa imam jaz že precej časa razmerje z Zvonko in da me ona – Jurka – niti rahlo ne zanima. Povedal bom sicer, da se vedno lahko obrne name kot na prijatelja, če je v stiski. Vsak dan bom visel pri njej in se pogovarjal z njenim očetom o politiki in kadil njegove cigare, po mesecu dni pa izjavil, da ni kaj. Da jo preferiram nad Zvonko in da jo bom enostavno pripustil do svojega srca. Seveda bom govoril o tem, da nima smisla in da je najino življenje obdano z bodečo žico kot Ljubljana med vojno in od časa do časa – from time to time – bom tiho zaihtel. In ona se noro zaljubi vame. Izredna intriga, se ti ne zdi? Miškin je pokimal. – Tretja je ljubka, preprosta kot pasulj: Jurka se sama od sebe blazno zatreska vame. Je ljubka, ampak ima nevarnosti. Je zelo negotova. Toda četrta je najboljša, fabulozna … Look, Miškin …
– Gre za inscenacijo samomora. Kot da bi … razumeš. Nastavim se vlaku. Ležim tam na mrzlih tračnicah. Vendar … pazi, this is the point … nekaj mojih prijateljev se bo slučajno – poudarjam – slu-čaj-no! sprehajalo tam mimo v Študentsko naselje. V zadnjem hipu me potegnejo s proge, vlak pridrvi, črna smrt huškne mimo. Povejo Jurki, da sem hotel napraviti samomor zaradi nje.
– Važi, je očetovsko rekel Miškin, – ti kar pojdi, pridemo za teboj in te rešimo. – Vlak gre ob 23.15, je zabičal Abarth, nato si je oblekel plašč in konspirativno pomežiknil Miškinu. Ta mu je prav tako konspirativno odmežiknil. Ko je bil Abarth proč, je Jurka pričakala Miškina z veliko vazo konjaka. Miškin se vaze ni branil. Popil je najmanj toliko kot prej Abarth, zato je pozabil na vse, pozabil je, da se mora dostojno obnašati do mladoletne Vasiljkine sestrične, pozabil na Abartha in njegovo intrigo. Poljubljal je Jurko po sladkih, nedolžnih ustnicah in se toliko spozabljal, da jo je vmes trepljal po zadnji plati. Potem je zaslišal zvon v predmestni cerkvi, ki je odbil polnoč. Miškin je drogiran od Jurkine prisotnosti in nenavadne vsebine vaze konspirativno zašepetal: intriga! Nato je pomežiknil portretu predsednika republike, ki je visel na steni.
Medtem je vlak dejansko do smrti povozil Abartha. Reklo je hrst … nakar se je kompozicija ustavila. Potniki so pogledali skoz okno in kleli zaradi zamude. Abarth je umrl s sladkim nasmeškom.
XII.
V tem trenutku se pisatelja tega romana nahajata v veliki skušnjavi, kajti prav lahko bi zaokrenila dogajanje v takšno smer, da bi si cenjeni bralec oddahnil. Zadnji odstavek iz prejšnjega poglavja, ki govori o Abarthovi absurdni smrti, bi pojasnila s pijanostjo ali sanjami in že bi bil simpatični Abarth spet med nami. Spet bi si prižgal dvoje cigaret naenkrat in spet bi nagajal sestri Vasiljki in spet bi bil otožni ljubimec svoje sestrične Jurke. Prav lahko bi (avtorja) v tem trenutku spremenila vse tragične zapletljaje v komične nesporazume: izkazalo bi se, da Vasiljka ni noseča, Boris bi postal resničnejši in podjetnejši, Jurka bi se vrnila k šolskim knjigam, njen oče bi dal popraviti odrgnine na mercedesu najboljšemu ljubljanskemu ličarju, ki je brez dvoma gospod Stupica izza Bežigrada, skratka izvlekla bi se z zabavno storijo, kakršnih je bilo že veliko. Uvrstila bi se med elito slovenskih klasičnih pisateljev, tja nekam ob Ingoliča in Mimi Malenšek, ob Toneta Svetino ali Vladimirja Kavčiča … in morda bi se v njuni družbi dobro počutil še kak zidar – oprostite. Zidar. Oh, kaj vse bi lahko zabavnega storila z Miškinom. Recimo, Miškin bi lahko podtaknil čiki Jovici veliko steklenico slivovke (ki jo čika nedvomno izredno ljubi) in v njej kakšnih dvajset odvajalnih tablet za konje. Čika Jovica bi bil zelo zaposlen s straniščem in ne bi utegnil tako budno nadzorovati svojih vnukinj. Miškin bi napisal tale svoj roman, z njim bi zaslužil maso denarja in si kupil bel BMW 2002, nakar bi zapustil literaturo, lopnil bi po hrbtu Ivana Cankarja in Prešerna ter se za vedno preselil med normalne smrtnike, ki niti ne pišejo romanov, niti ne morejo postati njihovi junaki. Lahko bi ga celo poslala nazaj Dostojevskemu – s pismom »hvaležno vam vračava vašega junaka in ga kar imejte, pri nas na Kranjskem bolj vžiga Martin Krpan, ki je star švercer, lahko pa rečete gospodu Tolstoju, naj napoti revizorja v ZIS«.
Toda … TODA NE! Miškin je še tu, ves problematičen in razklan, Abarth je resnično umrl in Jurka ima resne težave s pregovorom »zdrav duh v zdravem telesu«. Popila je namreč celo vazo konjaka in zaradi bratrančka Abartha ji je neskončno hudo. Poglejmo, kaj meni o Abarthovi smrti slovenski javni časomer.
No, še prej! Miškin je znorel od slabe vesti. Šel je naravnost v poslovalnico KOMPASA na Titovi in vprašal, kako bi prišel v Rim. Rim da se mu zdi primeren kraj za pokoro. In so mu svetovali nekaj izbornih hotelov. Predvsem hotel BLED. Vodi ga gospod Vinko Levstik, naš stari znanec (iz Partizanov). Potem se je Miškin spomnil, da mu je njegov prijatelj Dimitrij Rupel nekaj pripovedoval o dobrodušnih emigrantih, ki ti v zameno za ščepec antikomunistične propagande rade volje podarijo prenočišče in hrano. Toda Dimitrija Rupla ne gre vzeti preresno, saj je, kot pravi Zedinjena Slovenija v Buenos Airesu, navaden komunistični papagaj. No, za vsak slučaj se je Miškin pobrigal za rezervni naslov. – O, to je pa zelo ugleden naslov, je rekel vljudni tovariš izza pulta, to je agencija, s katero zelo dobro sodelujemo: CATINTOUR – Catholic International Tours. Vse na trdni ideološki ii devizni podlagi! – Jebi ga, je rekel Miškin, bom pa prosil Alberta Moravio, če me spravi pod streho.
– Žrtev razuzdane domače zabave – tako je dnevno časopisje označilo Abarthovo smrt. Pogreb je bil veličasten in ganljiv. Prišli so vsi Abarthovi sošolci, za katere je bilo znano, da jih Abarthov svobodomiselni duh absolutno ni prenašal in da je moral zaradi njih, proti svoji vesti, opuščati vsakdanje obiskovanje šole. Govor je imel predsednik razredne skupnosti. Poveličal je Abartha in ga zakoval v najvišje zvezde, da so začeli še tisti, ki so ga dobro poznali, smrkati v robce. – … dober tovariš … prijatelj … napreden duh … osebnost … genij … požrtvovalnost … vse to je najboljši učenec v razredu povedal z visokim, tragičnim glasom. Zatem je govoril profesor, ki je Abartha v resnici najhuje črtil, zdaj ga je imenoval skrivnostni talent, neugnanega raziskovalca resnice, sebe pa »Abarthovega najboljšega prijatelja«, »njegovega najodkritosrčnejšega zaveznika« in »človeka, ki je morda najbolje od vseh razumel Abarthovo duševnost«. Potem je govoril ravnatelj šole, ki pa je bil izjemoma poštenjak in je po pravici povedal, da je bil Abarth lenoba, brezdelnež in postopač, ampak »nekje« globoko v sebi vendarle čuteča duša, kar najbolje dokazuje prav njegova smrt. Potem je govoril Abarthov oče, ki je prišel iz neke daljne dežele in je govoril pol angleško in pol nemško; mož se je odkrito pokesal, da je svojega sina tako neusmiljeno zanemaril. Na koncu je grob. Ampak ko je končal govor, niti ni počakal, da bi bilo videti, da bi se dal najraje skupaj z njim zapreti v Abartha zakopali; skrivaj se je zmuznil s pokopališča in sedel v chevrolet, v katerem ga je čakala ljubica; – Konec te morije, je rekel ljubici, prestavil njeno koleno v prvo in drugo in odpeljal.
Pevski zbor »Tine Rožanc« je zapel nekaj domoljubnih pesmi v več glasovih in gasilska godba je odigrala neko pesem, ki se je začela z Marseljezo in se pomotoma končala z Ave Mario. Ko so godbeniki to opazili, so se spogledali in namuznili. Potem so dali besedo Miškinu, čeprav je zaradi tega nekaj ljudi protestno zapustilo pokopališče. Miškin je rekel:
– Dragi Abarth, žal mi je, da nisi počakal, da ti kupim Fiat Abarth. Hk. Na neki način sem jaz kriv tvoje smrti. Predlagam, da ti namesto spomenika zataknejo v svežo gomilo brodilo zagonilo abarthov auspuf. Hk. Jurka te pozdravlja in pravi, da ti bo jutri spekla potico, da se ne bo opazilo. Hk.
Ljudje so pričeli protestirati. – Ta človek je pijan! je rekla gospa Kunigunda od Marijine dekliške družbe.
– Ljudje niso imeli razumevanja zate, dragi Abarth, in tudi zdaj se samo delajo, kot da ga imajo. Abarth, v resnici so vsi srečni, da te ni več. Hk.
Filip Robar je zaploskal in Borisu je spodrsnilo in bi skoraj padel v jamo. Ampak drugi ljudje so nekaj vpili in Miškinov govor neprestano prekinjali z opazkami in odhajanjem.
– Najbolj srečna sta predsednik razredne skupnosti in profesor, čigar imena ne vem … do Miškina sta se pririnila dva miličnika, ga zgrabila pod pazduho in ga odvlekla proč. Vlekla sta ga s pokopališča, in ker se je upiral, jih je dobil s pendrekom.
– To bom dal v Tribuno! je rekel Miškin. Ampak ni dal, ker niso vzeli. Rekli so, da v tej napeti politični situaciji ne morejo tvegati. Že tako ali tako so jim rekli, da so huliganski časopis, in jim odvzeli vse denarne podpore. Urednik (tisti, ki je bil slučajno takrat urednik) ga je potrepljal po hrbtu in mu rekel, »da bi prav rad, ampak se mora paziti, da ne zgubi uredniškega stolčka, ker druge službe ne bo dobil z oziroma na skorajšnjo diplomo.«
Za Miškinom so prišli ven še drugi od družbe: Fič, Vasiljka, Adolf, Abraham, Albert in Ahmed, Slave, Rastko in Peter Božič. Oba miličnika sta jih brž naskočila in zapisala, češ da so se zbirali pred pokopališčem z namenom, da bi povzročali nered in rušili javno moralo ter trdnost družbe.
Ko je bilo to mimo, so odšli vsi skupaj na Fičevo podstrešje in nepredušno zaklenili pa zapahnili vrata za seboj.
XIII.
Noč je bila brez zvezd, brez lune, absolutno temna, črna noč. Hladno je tudi bilo, in ljudi, ki so osamljeni hodili po Savskem naselju, je mrzlo stiskalo okoli srca. Štirje so hodili po Linhartovi cesti proti pokopališču, zaviti v mračne, temne plašče, z ovratniki, zavihanimi navzgor, da so jim skrivali pol obraza.
– Morali smo peš, da nas ne bi pozneje kak sprevodnik spoznal, je bilo slišati iz ust enega od njih – ne ve se, iz čigavih. Vsi so bili približno enake velikosti, tako da jih ne bi mogli imenovati po velikosti – Dolgi, Mali itd. Grozno so si bili podobni.
Pri vhodu v park z mrliškimi vežicami so se za hip sporekli.
– Ne gre se tukaj, je rekel eden.
– Saj se pride mimo vežic h grobovom, ne? je rekel drugi.
– Ne pride se. Kaj nisi bil na pogrebu? Tu moramo po drevoredu.
– Meni je nekam hladno pri srcu, je rekel eden, ki je do zdaj molčal.
– Tudi mene zebe, je rekel drugi.
Obšli so Plečnikove stebre in se napotili proti vhodu. Nikogar razen njih ni bilo ob tisti uri tam. Toda oni so bili vseeno malo plašni. Šli so naprej, toda njihove kretnje so bile bojazljive.
Tu pa se je eden razlikoval od drugih; šel je pred njimi in je bil videti bolj odločen. Tudi tole je rekel: – Vedno sem si želel tako proslaviti smrt prijatelja.
– Daj flašo, je zinil eden zadaj. Prvi mu je podal litrsko steklenico in vsak je naredil nekaj požirkov.
– Je že topleje, je rekel eden, – naprej!
Prvi je previdno prijel kljuko železnih vrat. Vsi so napeto gledali tja. Vrata so se odprla.
Prvi je rekel: – Svinjarija! Tako čuvajo svoje mrtvece.
– Mogoče pa so prav danes pozabili zakleniti, je rekel drugi, tisti, ki je bil najbolj zraven.
Zdaj so hodili v gosjem redu. Zadnji se je plašno držal predzadnjega. Predzadnji je venomer zaviral korak in se zapletal zadnjemu v noge. Prvi je hodil bolj avtonomno. Vseeno pa se je enkrat ustavil, da so naredili vsak po en požirek. Potem so šli naprej.
Pri vojaškem pokopališču so zavili na levo.
– Ali bi šli v Gramozno jamo? je rekel eden.
– Zakaj? je vprašal vodja.
– Tako. Iz pietete.
– Pojdi v rit. Imamo važnejše delo. Tu smo. Lopate ven!
Nenadoma so se od nekod prikazale kratke vojaške lopate, pri tabornikih so jim rekli ašovčiči. Možje so stali okoli svežega groba, na katerem je pisalo na začasni tabli: »Začasno – Abarth.«
– Ali kdo gre? je strahopezdljivo rekel eden.
– Lahko bi prišel čuvaj. Ali misliš, Miškin, da imajo čuvaja? je rekel blazirano drugi.
– Nič nimajo. Kopljite! Čimprej bo zunaj, tem prej bomo mi zunaj!
Zagrizli so se v delo. Boris je bil močan in je hitro kopal. Miškinu je šlo malo počasneje, ker je bil izrazit antifizični delavec. Fič in Adolf sta dobro delala. Zemlja je letela na sosednji grob. Vmes so počivali, da so pili iz steklenice. Okoli je smrdelo po vinjaku. Borisu je steklo nekaj kapljic za rokav. Smrdelo mu je iz rokava. Vmes je Miškin enkrat rekel tole: – Če bo kaj narobe z Bogom, se bo Fič menil z njim. Saj sta si kar dobra, ali ne? Fič je pokimal in se zarežal. Fič se reži od enega roba očal do drugega.
Boris je prvi zadel na les. Onesvestil se je.
– Pogovori se z njim, je Miškin rekel Fiču.
Fič je vzel steklenico in napolnil Borisa z vinjakom. Takoj se je zbudil in pljuval.
– Ne začni spet po starem, je rekel Miškin, – bodi tako, kot prej nisi bil. Koplji!
Boris je prijel lopato in malo praskal z njo po pokrovu krste. Drugi so odmetavali zemljo s strani. Kmalu je bila krsta odkopana, toda vsi štirje možje so se znašli nekam čudno globoko. Okoli in okoli njih je bila zemlja in po njej so se prepletale korenine. Potem so potegnili pod krsto dve dolgi vrvi in zlezli iz groba. Koncev vrvi kljub Borisu niso spustili. Ko so bili zunaj, so se postavili po dva in dva na vsako stran in potegnili so krsto ven in samo enkrat jim je padla nazaj v jamo.
– Ali bi jo odprli in pogledali, kakšen je Abarth? je vprašal Adolf.
Toda niti Miškin ni bil tak cinik, da bi to storil. Frcnil je Adolfa po glavi, Fič pa je moral držati Borisa, da ni padel. Boris si je namreč predstavljal Abarthov obraz, če bi odprli pokrov!
– Delajmo po načrtu. Doslej je šlo vse v redu, je rekel Miškin.
Prijeli so krsto in jo nesli proti zidu. Miškin ni hotel še enkrat tvegati pri vhodu. Sklenil je, da gredo čez zid, saj ni bil tako visok. Preden so začeli nesti, je z vžigalico pogledal na uro.
– Vse gre tako, kot smo se zmenili. Zdaj mora biti Jurka že zunaj.
Res so slišali pritajeno zvončkljanje mercedesa. Miškin in Adolf sta splezala na zid, druga dva sta jima podala krsto. Dvakrat je padla nazaj in enkrat Fiču na prst. Upehali so se, da jim je voda tekla s telesa in sta imela Fič in Miškin čisto rosna očala. Bili so tudi blatni, kot bi prišli iz groba. In smrdeli so, kot bi pili vinjak.
Končno je bila stvar čez. Miškin je rekel, da je težka kot cent.
– Abarthovih šestdeset kil, pa kakih dvajset kil krste, je rekel Fič.
– Ali se ni še nič posušil, je rekel Adolf.
Boris pa je bil zdaj že tako pod paro, da se je celo zarežal.
– To ne gre tako hitro, je rekel, – saj so ga šele včeraj zakopali. Pač pa je gotovo poln prsti. Prišteti moramo kakih deset kil prsti.
– Bravo, Boris, je rekel Miškin.
Jurka je bila vsa prestrašena. Krsta je bila predolga, ni šla v avtomobil. Zato so jo privezali na prtljažnik na strehi. Pozabili pa so jo zaviti. Tako se je zgodilo, da je ob enih ponoči odpeljal izpred pokopališča siv mercedes – ki ga je občina dala Jurkinemu očetu – s krsto na strehi. Vozila je ženska. Miškin si ne bi nikoli mislil, da Jurka tako dobro vozi avtomobil. Bila je čisto suverena za volanom.
– Čutim nagnjenje do nje, si je mislil.
Po stranskih cestah je Jurka pripeljala do Vasiljkine hiše. Nasproti je za okni bivše Miškinove sobe še gorela luč. Miškinov podnajemnik je moral pripravljati žemlje s solato svoji noseči ženi. Kajti Miškin ju ni izselil, še celo najemnino jima je znižal na dvajset tisoč (toda pod Vasiljkinim pritiskom. Dvajset tisoč pa je moral še dobivati, od česa bi sicer živel?).
Na poti jih je videlo kakih dvajset ljudi, od teh tri stare ženske, ki so se onesvestile in pozneje izpovedale, da se jim je prikazal Stvarnik v sivem mercedesu. Od začudenja si tudi ostalih sedemnajst ni zapisalo avtomobilske številke. Govorilo se je celo, da je bil avtomobil brez nje.
Mercedes je zapeljal na dvorišče. Pet senc se je izluščilo iz njega. Planile so na streho in odvezale krsto. Kolikor mogoče tiho so jo položile na tla. Od mercedesa je kapljala voda, ki se je cedila iz krste. Vse šipe so bile blatne. Jurka je iz neke prazne garaže potegnila cev in poškropila avtomobil, kajti takega ni mogla vrniti očetu. Potem se je odpeljala domov, da spravi avto v garažo. Bilo je domenjeno, da takoj pride nazaj peš.
Neki temni ljudje so prišli iz Vasiljkine hiše. Bilo jih je kakih deset. Nekateri od njih so bili pijani, drugi pa so bili v dobi pubertete in so imeli beatles-frizure. To so bili člani ansambla električnih kitar Logaritmi. Miškin jih je najel nalašč za to priliko.
