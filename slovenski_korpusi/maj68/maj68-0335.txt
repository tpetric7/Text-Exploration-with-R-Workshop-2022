Bilo je tako: Kupil sem domačo krtačo rdeče barve. S trdimi kocinami. Najprej sem imel od tega usta kot po bitki s Turki, potem sem jo pa kmalu vrgel proč (krtačko namreč).
Kupil sem češkoslovaško krtačko, zelene barve, z zelenimi kocinami. Te kocine so postajale na eni strani krajše, ko sem potem ob umivanju zob držal krtačko narobe, so začele rasti navzdol tudi na drugi strani. In potem sem jo bil prisiljen vreči proč (spet krtačko namreč).
Kupil sem še eno krtačko, bila je vijoličasta. Še prej sem rekel prodajalki, da sem sit socialističnih krtačk in naj mi da kako zahodno in z njo vred zahodne kocine. (Napis na njej je bil nedvomno angleški, kocine so pa izpadale kar v snopih, tako da se je zamašila naša kopalna kad). Toda zdaj nisem kupil nove (ne kadi ne krtačke), temveč sem začel misliti: Ali se ne bi dalo na primeru zobnih krtačk ugotoviti, katero gospodarstvo je najmočnejše? Vzhodno, zahodno ali naše. In z ponosnim srcem sem zaslutil, da bo to verjetno – vsaj po krtačkah sodeč – naše.
In kupil sem od vsake vrste po eno krtačko. Kupil sem tudi dve deki zlata od svakinje mojega strica (kar se je pa izkazalo za preuranjeno; dipl. stomatolog je rekel, da bom dobil kar protezo). Potem sem jih temeljito preizkušal. Točno sem ugotovil: Ob umivanju s prvo (rdečo) ti teče kri dva dni, tretji dan začno izpadati kocine, peti dan jih ni več.
Druga (zelena) je mehka. Ne krvaviš. Toda kocine začnejo izpadati že prvi dan in tretji dan si že brez kocin (pravzaprav ne ti, ampak krtačka).
Tretja, to je tista, ki ima tehniko »kar na veliko, po malem je prezamudno«, kar je, kdor še ne ve, tipično velekapitalistično geslo – je srečno brez kocin že prvi dan. Pri tem si prisiljen ugotoviti, da je najlon neužiten, čeprav take najlonske kocine obtiče med zobmi prav tako dobro kot teletina. Če tega nisi pripravljen ugotoviti, tvegaš, da se bo zamašila kopalna kad.
Tako sem uspešno – kljub bolečinam – dokazal, da so naše krtačke najboljše in prsi so se mi napele od ponosa.
Po kakem tednu (to je bilo tistega dne, ko so me seznanili z zadevo: proteza), sem planil v prodajalno zobnih krtačk. »Poslušajte,« sem zavpil (ves živčen), »dajte mi vendar kakšno krtačko, ki ji ne bodo izpadale kocine!«
»O, našim krtačkam nikoli ne izpadajo ščetine,« je rekla prodajalka.
»Katero bi izvolili, rdečo za 125, zeleno, uvoženo, za 175 …?«
»Ne!« sem zatulil. »Obe sta zanič in samo živce žreta!«
»Počakajte,« je dejala. »Imamo še prav posebne krtačke. Naše, a delane za izvoz. Po 212.« In vrgla mi je na mizo, meni že tako dobro znano vijoličasto krtačko.
Pardon, sesula bi se, če ne bi bila tako trdno zgrajena. Moja zavest se je sesula. Toda v meni se je prebudil gon po samoohranitvi. »Prosim vas!« sem zatulil, »dajte mi kakršnokoli krtačko, samo da si bo vsaj nekaj dni z njo mogoče normalno umivati zobe! Prosim vas! Zakaj neki moram imeti toliko sitnosti s temi krtačkami …« »Sitnosti da imate? Res?« je dejala prodajalka.
»Oh, ob živce sem. In ob zobovje. Umrl bom! – a, umrl bom!« sem dejal. »Res? Zakaj si pa potem še umivate zobe?« je to mojo zgodbo končala prodajalka.
