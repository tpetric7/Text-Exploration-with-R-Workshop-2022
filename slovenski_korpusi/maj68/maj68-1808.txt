Za nehvaležneža črnega in zapornika te kličem! Kaj obračaš srd svoj v sebe samega? Mar jih nisi kriv sam, zoprnik, teh pesmi? Komu hočeš naj velja tvoje lastno veselje in komu tvoja razjarjenost in ravnodušnost? Mar ti nisem dejal, da si jih kriv sam? Lepe so te pesmi, golobice, kamni moji. Žalost me je prevzela, silna in velika, ko sem napisal žuželko z rdečečrnimi krili. Pa nisem hotel delati žalosti črne niti veselja ne z golobicami, kamni mojimi! Pokaj torej obračaš vase zob svoj strupeni, nehvaležnost črna, razumnik nad vsemi?! Ni moja krivda, če si jih bral, zoprnik! Zdaj si jih kriv in tvoja je lepa Ulalum. Odreži si glavo razumno s sabljo samurajsko! Morda se te bo kdo ob tihih večerih spomnil.
