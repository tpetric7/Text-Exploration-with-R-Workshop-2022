Objeta z vetrom je poletavala nad barjansko pokrajino. V zeleni rasti ribnikov, na robu skrivnostnih močvirij taborila.
Zorenje poldanskega sonca je z ribicami proslavljala brezskrbno stopicajoča v toplih plitvinah stoječih voda. Poslušala pogovore kobilic in pesmi murnov v travah. Zeleni zbori so zvečer zazibali jo v sanje.
Nekega jutra je obležala na produ. S svežnjem suhega ličja v kljunu, z zrnom svinca v telesu. Ostalo je nedograjeno gnezdo polno votlih sanj ...
Poslej ni sonca v njenih mrtvih očeh. Nožice so ji potemnele kot star pergament, na katerega je popotna ptica zapisala zgodbo svojega življenja.
Že dolgo v vitrini stoji na lesenem podstavku. Z razprtimi krili in dvignjeno glavo pa še vedno hrepeni
v daljave poletov.
