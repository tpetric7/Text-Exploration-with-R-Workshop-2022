Miti so nekaj popolnoma nerealnega. Če so realni, jih ne imenujemo miti. Na splošno je treba z njimi pomesti. Seveda samo z miti. One realne je bolje pustiti pri miru. Za razliko od pravih mitov grizejo. Metoda odpravljanja mitov je zelo splošna ‒ treba jih je razkriti, kot primer pa bom navedel postopek razmitovanja Cadmusa Feničana. Mita najbrž ne poznate. Sicer pa je sploh bolje, da se za začetek lotite majhnih rib. Čeprav za Cadmusa ne bi mogel trditi, da je bil majhen ‒ v višino je meril preko 6 čevljev.
Za začetek je Jupiter ukradel Evropo. Njen oče, feničanski kralj, pa je njenemu bratu Cadmusu ukazal, naj jo gre iskat. In naj se brez nje ne vrne domov. Povod za tako strog ukaz je bil Cadmusov slabi uspeh v šoli. Grki so šolo jemali resno. Z ozirom na tedaj zelo močno razvito dejavnost roparjev in pošasti je upal, da se sin nikoli več ne bo vrnil domov. Glede hčere pa je bil tako ali tako prepričan, da je v dobrih rokah. Takrat o mitih še niso vedeli resnice.
Cadmus je bil pametna glava ‒ takoj je sprevidel, kam oče taco moli. Segel je vanjo, se poslovil in odšel. Do prve pivnice, kjer je običajno posedal s prijatelji. Tam je ob skledi pristnega grškega vina (v Grčiji je to navadno vino) razmislil, kaj mu je narediti. Končno se je odločil in odšel k državno priznani vedeževalki v Delfe. Naročila mu je, naj sezida mesto zase tam, kjer bo videl prvo kravo. Do danes se metoda ni spremenila ‒ vsakdo zida na prvem pašniku. Tudi mesta.
Nastopile pa so težave s komunalo. Neka lokalno priznana mitološka pošast, kača, verjetno celo strupena, ni hotela napeljati vode v novo mesto. Cadmus se je ni prestrašil. Osebno se je je sicer bal, nikakor pa ne kot problem in splošen družbeni pojav. Nadnjo je poslal prijatelje, oziroma nahranil jo je s prijatelji. Nato je zaklical: »O, zvesti prijatelji, maščeval vas bom, ali pa z vami delil smrt!«
Medtem je lokalna kača po kosilu zaspala. Z lahkoto je Cadmus izbral ono prvo varianto. Izza hrbta jo je zabodel in obložil s kamenjem. Se prej je pošasti izdrl zobe in jih posejal. Kasneje so Cadmusu očitali, da se je nepietetno obnašal do mrtvih. Zagovarjal se je, da je prišlo tako navodilo od zgoraj, česar pa ni mogel nikdar dokazati.
Kakorkoli že, iz kačjih zob so zrasli ljudje, ki so se takoj pričeli klati med seboj. Priznati moramo, da nam je ta bojeviti duh ostal do danes, čeprav v bolj humani obliki. Namreč, koljemo se bolj humano. Nekaj strahopetnežev pa se je umaknilo boju in preživeli so. V svojo nesrečo. Kajti izkazalo se je, da lokalna mitološka kača ni bila mit, temveč nekaj posvečeno bogu Marsu. Bog je Cadmusu zameril, da ga pred tako odločilnim korakom, kakor je bilo odstranjenje kače, ni obvestil. Zagrozil je z rotacijo. Cadmus pa se je novih dolžnosti zbal. Prosil je bogove, naj mu namenijo pokoj. Njegovo prošnjo so ugodno rešili in ga spremenili v kačo ‒ s pokojnino se že takrat ni dalo več živeti.
Cadmus pa običajev visokih političnih krogov tudi kot kača ni spremenil ‒ še danes poznamo nestrupene kače.
Cadmusov primer zgovorno potrjuje v uvodu navedene teze. Predniki so mitu nasedli in niso spoznali njegovega demagoštva, njegovih nezdravih, bistveno pokvarjenih teženj. Cadmusa so celo slavili kot junaka, polboga. Ker pa rezultati dokončne analize še niso poznani, ostanejo nekatera bistvena vprašanja odprta. Za vsak primer. Previdnost je mati … (izpolniti po željah in potrebah).
