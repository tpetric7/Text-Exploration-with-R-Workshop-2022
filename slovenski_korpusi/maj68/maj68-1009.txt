(umetni motiv)
leta 1680 smo zakopali prstene posode globoko v rdečo prst
z voskom smo zalili vitke vratove vino je teklo staro dišeče rdeča zemlja ga je vsesala pohlepno vase
leta 1680 smo ukrotili črne konje podkovali smo jih s srebrnimi podkvami z zlatim ovsom nahranili
leta 1680 smo požgali grad na skali siv gradič nad bistro vodo kašče smo zažgali grajske smo gospe ljubili
leta 1680 je priplavala rožnata luna na modro nebo prihiteli so oblaki črni neugnanci požrli so rožnato luno s kožo in kostmi
