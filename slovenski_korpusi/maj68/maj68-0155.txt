Množica predmetov polni moje življenje. Po njih sodim, da napredujem, da sem življenju kos.
V hladilnik sem shranil zamrznjena čustva, z radijskimi valovi odganjam misli, pred televizijskim sprejemnikom se prepričujem, da sem sredi zgodovinskih, enkratnih, mogočnih dogodkov.
Z avtomobilom lovim vsakdanja potrdila, da živim uspešno, uspešno, uspešno …
Nič mi ne more uiti, ha, ha! Niti ženske!
Zvečer zaspim hitro, da se ne bi vtihotapile vame morebitne podobe drugačnega življenja. Vsi se moramo bojevati, da se ne bi kakšna roža drznila zrasti iz betona, da se ne bi kak dvom prikradel v naše premočrtne oči.
S hrupom motorjev, kompresorjev in avionov, s kovinskim žvenketom, z nerazpočenimi bombami, z besedami, lažmi in frazami klempempemtrilalaquacqueixambamba, ba, ba smo prekričali pesnike hvalabogu! Te nebodijihtreba sanjače. Otresli smo se njihovega vpliva iz mladosti, ko so nam v šoli z njihovimi umotvori hoteli zamegliti življenje.
Pri vsem tem pa še nihče ni napisal HVALNICE MOTORJU, temu ustvarjalcu energije. Čudno: človekovo delo je, pa se mu človek še ni uspel približati.
Biti preprost kakor stroj, biti delaven kot stroj, biti natančen kot stroj, biti poslušen kot stroj, biti nezahteven kot stroj, biti – stroj in se naslajati z uspehi, z uspehi, z uspehi:
to naj bo naš ideal.
