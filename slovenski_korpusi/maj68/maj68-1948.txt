– Ali vidiš, mu je dejala in se naslonila na sprhneli podboj vrat. Vse to je najino.
– Misliš drevesa ob potoku, odtise mojih škornjev v blatu poleg vode, okenske okvire, tvojo senco in polje pred nama? jo je vprašal.
– Da, to mislim, je odvrnila, še vedno na podbojih.
– Prav imaš; najino je in bo ostalo. Vedno, iz roda v rod, od očeta na sina, od sinov na sinove. Saj veš.
– Res, vem; mu je odvrnila, z roko v zraku.
– Nekdo prihaja v deželo.
– Kdo, jo je zanimalo.
– Nihče ne ve; prihaja tiho, brez sprejemov ali obmejnih bojev, skozi okna in zavese, mimo ljudi, ki ga ne opazijo, skozi betonske zidove; nihče ne ve zanj.
– Kako veš, da je? je pripomnila.
– Ne vem; ljudje pravijo.
– Nihče ne ve zanj, je nadaljevala.
– Pravijo, da je; da prihaja.
– Mnogo pravijo ljudje.
– Pravijo mnogo, je neodločno odgovoril,
– Pravijo, mu je pritrdila. Kaj ko bi odšla drugam, mogoče v sosedno deželo.
– Misliš deželo na jugu.
– Mogoče, je namignila, obrnila glavo in dodala: saj ni treba, da greva tja. Lahko odideva na majhen polotok, ki se ozko razteza v morje.
– Polotok kje in sploh zakaj? Kaj bova počela tam.
– Zgradila bova hišo na obali. Tam bova stanovala. Se zamisli; vse bo kot tukaj.
– Nič več ne bova imela hiš, jo prekine; sploh, zakaj bi jih imela, nihče jih ne bo potreboval, le čas bi izgubljala.
Molči in gleda skozi okno. Pogleda njegov obraz brez senc in reče: iskala bova želvja jajca, jih zakopala v pesek in jih spravljala za hude čase. Poležavala bova po obali, sonce nama bo razžgalo kožo, sama bova.
– Jajca, se zasmeje. Potem bodo prišli in nama rekli naj odideva. Mogoče si bova zaželela strehe in miz, kosa mila in škarij za nohte. Mogoče bova hotela domov.
– Ne bova več imela doma; jaz bom nabirala školjke, ti boš nosil vodo.
– Nočem nositi vode; tukaj jo imava dovolj; potok teče mimo. Ostaniva.
– Misliš tukaj od kjer ne bova šla.
– Mislim to.
– Pa prišlec, se obrne vanj in utiša glas. Kaj če je tukaj.
– Ne more biti.
– Si prepričan? ga prepričuje in razburja.
– Kaj ko bi ostala.
– Ne vem, neodločno doda – skoraj sva se že odločila.
– Vem kaj te skrbi, ga prepričuje. Bojiš se da bo prišel.
– Da: res se bojim, poprime. Kaj če bo prišel sem.
– Ne bo ga; vem.
– Kako veš, umolkne. Nihče se mu ne more upreti.
– Kako veš, izziva in popusti podboj.
– Ljudje pravijo.
– Kako veš? nadaljuje, s sapo med ustnicami.
– Vsi govorijo. Nekaj mora biti na tem.
– Vem kaj bom storila.
– Misliš grič nad potokom,
– Mislim grič nad potokom, kamor se ne upaš iti.
– Tudi ti ne.
– Ni res: bila sem že tam.
– Nisi mi povedala.
– Res – le zakaj bi.
– Kaj boš počela na griču.
– Mogoče bom spletala kite, mogoče bom med prsti drobila skalne lišaje, mogoče bom čakala sedemnajst osamljenih žena, najbrž bom tiho in ponavljala osem zapovedanih stopinj.
– Ali mi jih pokažeš? ga zanima.
– Ne; če boš na griču z menoj jih boš lahko videl in se jih naučil.
– Veš, da si ne upam; pa tudi dovolila mi ne bi iti s teboj.
– Ne. Iti moram sama. Drugače bi bile le stopinje, tako pa ga bodo pregnale.
– Ali ga bodo uničile.
– Ne. Glej, pesek ti potemneva pod nogami.
– Je zelen ali rjav?
– Ne vem; poglej sam, pod tvojimi nogami je.
– Ne vidim ga.
(Kaj nastane iz peska)
(Če je tema postane črn, če je mrak postane siv pesek, ki ga drobiš pod nogami)
(Ki ga obračaš brez posluha)
– Kaj se zgodi z njim če odidem naprej.
(Ostane nedotaknjen. Ostane nepremičen)
– Kaj, ko bi vseeno odšla na pot. Lahko bi se pozneje vrnila, zakurila peč, se stisnila skupaj na divan in se grela v tišini. Mogoče bi nabijal ob šipe dež in bi videla kako se zasvetijo kaplje preden udarijo ob steklo in izginejo.
Reče: dežne kaplje in izginejo. Razpršijo se in se potem spet združijo.
– Kaj morava storiti jutri:
Ona: jutri morava posejati tretje polje, ti moraš prekopati vrt, jaz moram pozašiti ribiške mreže in si zraven mrmrati pesem ali napev.
Kaj moram storiti jaz.
Ona: Moraš prinesti drva v drvarnico, zima se bliža.
Kdo je, kdo misliš da stoji pred vrati.
– Pogledal bom, najbrž nihče, reče in se obrne ter prestopi.
– Vem da je, pravkar se je spuščal z griča, videla sem ga.
– Z griča nad potokom. Mogoče je tujec, ne zaidejo pogosto sem.
– Ni bil tujec. Imel je našo uniformo.
– Vseeno; gotovo je bil tujec.
– Odpri vrata.
– Misliš vrata, da bo lahko vstopil in naju videl in midva njega?
– Mislim to.
– Tega ne bom storil, kaj če je kdo ki nama kaj hoče. Tujec je.
Stopi in odpre vrata, nekaj svetlobnih sunkov pade v sobo, nikogar ni zunaj.
– Nikogar ni zunaj, reče.
– Nikogar, vpraša in se začudi.
– Nikogar.
– Kaj sva storila včeraj, ko je prišel trgovec z vinom.
On: Plačala sva mu, potrepljal sem ga po rami ko je odhajal, ke mu nasmehnil in rekel: Le še pridite, veliko ga popijeva. Dal sem mu roko, on meni svojo. Stresel sem jo, odprl prednja vrata, ga spustil s tem na stezo.
– Kaj je storil potem?
– Prekoračil je dvorišče, se napol ozrl nazaj, si popravil ovratnik srajce, ki mu je zlezel za ovratnik površnika in odšel po poti. Zakaj sprašuješ.
– Sreda je bila včeraj. Kaj ko bi odšla za mejo.
– Ne. Ne bova odšla, nikamor ne greva, pozno je že in deževalo bo. Sploh ne bi našla, zašla bi in potem bi naju iskali s psi in helikopterji. Kdaj drugič.
– Ne; ali danes, ali pa ostaniva tukaj, dokončajva hišo in prodajajva na trgu.
– Postriči si boš moral lase.
– Ne. Ti boš prodajala.
– Ne, nočem.
– Potem ne bo nihče prodajal. Drugi bodo prodajali namesto naju. Midva bova le sadila in okopavala, jaz bom vozil s triciklom na trg, ti boš čakala doma in se ozirala skozi okno, če se že vračam.
Sploh ga ni poslušala. Odložila je palico, ki jo je držala v roki in odšla iz hiše. Opazoval jo je; odšla je proti hribu, ogrnjena v rdeč plašč, v eni roki je imela ruto, v drugi glavnik.
Nič več ni mogel razločiti njene hoje. Bila je že daleč in se vzpenjala proti vrhu, ki je stal tam čez, nad potokom, gol, posut z nekaj nizkimi grmi in skalami. Odprl je vrata (kaj če bi šel za njo, se je obrnil) in se spet vrnil k oknu. Gotovo piha veter, drevesa so se tresla, tudi listja je bilo precej v zraku; gotovo piha močan veter.
Visoko je že bilo; le kaj počne, si je mislil ko je obstala, ona pa si je le popravljala lase, ki so ji silili na oči. Prispela je do vrha in mu ušla izpred oči.
Le kaj počne se je spraševal. Ali samo stopica sem ter tja, se je prestopil po sobi in vsakih nekaj trenutkov pogledal skozi okno. Zabliskalo se je; ulil se je dež, vračala se je.
Zaprla je vrata za seboj, vse mrzle roke imam, je rekla, se lahko stisnem k tebi? in se stisnila k njemu. Ali bi odšla za mejo?
– Ne danes, kdaj drugič, je zamahnil z roko vstran. Sama si rekla.
– Kaj? jo je zanimalo.
– Nič; včeraj je bil tu trgovec z vinom, se spominjaš?
– Seveda se: prej si mi o tem pripovedoval.
– Povej mi, kaj bi naredila, če bi odšel stran, se vrnil in nikdar ne prišel več nazaj sem?
– Nekaj dni bi čakala, vsakih nekaj minut pogledala skozi okno če te še ni, premišljevala kje si – če bi vedela kje sem, jo prekine – premišljevala kje si, malo skrbela, potem odšla za nekaj dni v mesto. Če bi se potem vrnil bi moral oditi. Lahko bi se naselil pod tretjim levim gričem, dobil bi ribiško opremo starega očeta, ki sva jo po nepotrebnem prinesla do sem, nekaj semen in cvetnega krompirja, mogoče mene za noč ali dve – če bi me pograbilo domotožje. Sicer pa bi videla kako bi šlo brez tebe.
– Nisem rekel, da se sploh ni vrnil, je moril naprej.
– Če se ne bi, bi bilo podobno; le ničesar ne bi dobil; vse bi mi ostalo. Kaj ko bi šla.
– Misliš na pot.
– Da. Odšla bi daleč, kjer naju ne bi nihče poznal, začela znova ali pa sploh ne začela. Reče: daj odidiva jutri. Živela bova na samem – tudi sedaj živiva na samem, jo prekine – noči bodo dolge in tople, tudi pozimi; lahko bova delala ceste na obali in svetilnike sredi gozda. Res bi lahko odšla v deželo na jugu se zresni. Lahko greva na vzhod, se zamisli in ga pogleda kako je sploh ne posluša, strmi v svoje nohte in premika noge. Malo se ji premakne obraz, doda: ne; ti boš šel ob potoku, jaz na vzhod. Nekega pomladnega dne se bova srečala v deželi Om. Ti boš prihajal po cesti, prašna bo in široka, imel boš visoke jahalne škornje, ki jih boš ukradel možu svoje zadnje prijateljice, obraz boš imel še bolj zagorel in začudeno boš razprl usta ko me boš zagledal.
– Ti boš prihajala nasproti v rdečem plašču, ki si ga prinesla od doma, in me boš pozdravila z jutranjim pozdravom.
– Samo to, nič več? je razočarana.
– Samo to. Utrujen bom in ne bo se mi ljubilo misliti. In si te ogledovati.
– Pripoveduje mi, kako je bilo včeraj, ko je prišel trgovec z vinom.
– Zakaj hočeš.
Vstopil je, ko sem pripravljala ribe, ki si jih ujel za zapornico. Potrkal je na polodprta vrata, rekel dober dan.
Obrnila sem se, se zbrala in mu rekla, kaj želi, saj veš. Ko je odhajal, sem te videla, kako si se mu nasmehnil in mu rekel, naj še pride. Potem si mu dal roko, on pa svojo tebi. Stisnila sta si jih, potem si zapri za njim vrata in ga nekaj trenutkov opazoval skozi lino ob vratih. Kdaj bova odšla.
– Pripravi se, takoj.
– Zakaj nisi prej povedal, bi se pripravila.
– Dovolj imaš časa; ničesar ti ni treba vzeti s seboj; temno je že, pohiteti bo treba.
– Na jug?
– Jaz na jug, ti na vzhod.
– Ne greva skupaj? Vsaj do železnice.
– Dobro. Do železnice; potem boš šla ti ob progi, jaz pa ob reki.
– Ob reki ki se izliva v morje?
– Sama veš, ne sprašuj. Ob reki, ki se izliva v morje.
– Kdaj se bova srečala.
– Ne vem; kmalu. Gotovo se bova kje videla. Daj, pripravi se.
– Pojdiva. Pozapri okna za seboj.
– Pod prepražnik sem dala ključ.
– Zakaj? se zresni.
– Če pride kdo mimo.
– Potem že; pojdiva; ne pozabi zapreti zadnjih vrat.
Pod roko se ga je držala, ko sta zapuščala kmetijo. Potok jima je tekel ob poti, pred nekaj dnevi je bil dež in na stezi so bile še vedno dolge in globoke luže, ki sta jih morala obiti skozi grmovje in visoko travo, polno odlomljenih vej in rosnih kapelj. Hitela sta; on spredaj, s hitrimi koraki, ona zadaj, držeč se ga za roko in izmikajoč se lužam in blatu.
Pohitel je; držala se ga je za roko in ga le stežka dohajala.
– Zakaj tako hitiva? Vseeno bova prišla, ji je ušlo preko ustnic. Ni ji odgovoril, le potegnil jo je za seboj.
– Počakajva, nikamor se ne mudi, dovolj je časa. Le dlje bova morala hoditi.
Izpustil ji je roko, se obrnil in ji začudeno dejal: Saj ne bova šla nazaj, samo naprej.
– Misliš na jug in jaz na vzhod? ga je prestrašena pogledala.
– Mislim to.
– Ne; vrniva se. Kaj sploh hočeš?
– Hočem oditi naprej; ti pa kakor želiš.
– Zakaj? ni mogla razumeti. Saj sva oba vedela, da se bova vrnila.
– Odločil sem se, stran grem.
– Misliš, da bo na jugu drugače.
– Bo, če ne, bom odšel na zahod ali v hribovje za posušeno reko.
– Misliš kraje brez vode.
– Mislim. Ostal bom tam, dokler se ne bo reka napolnila z vodo; potem pridem nazaj; srečala se bova.
– Lažeš; reka ne bo nikoli več polna vode, prej se boš sam posušil in bodo lastovke gnezdile med tvojimi lopaticami.
– Tam ni lastovk, jo prekine. – Vseeno, nadaljuje; nikdar se ne bova srečala. Veliko pred tem se bom ustalila v majhni vasici sredi švicarskih Alp in prala vaščanom perilo. Nikoli ne bom prišla na tvoja pota.
– Moraš – le tako se bova lahko srečala.
– Nikdar več se ne bova videla. Pojdi, vračam se.
– Ne; pojdeš z mano. Hočem potovati sam; delala mi boš družbo, lahko bom skrbel zate, če si ti bo kaj pripetilo, lahko bom razčesaval tvoje umazane lase, lahko bom jokal, prosil in pretepal.
– Ne boš, vračam se.
– Ne odidi; kaj se mi bo pripetilo, ti veš.
– Tri dni boš hodil na jug, potem boš zašel v močvirju. Kričal boš in se še bolj ugrezal, blato ti bo sililo v usta, grabil boš naokrog, pomislil za nekaj sekund name in na to, kar ti pravkar pripovedujem, se nekoliko zasukal, potem pa izginil v vodi.
– Kaj bo potem?
– Ne vem; na tako daleč pod blato ne vidim.
– Potrudi se in mi povej.
– Lažem se; srečala se bova v deželi Om, ti boš še bolj zagorel kot sedaj, jaz bom imela rdeč plašč, ki se ga imela na hribu, srečala se bova, začudil se boš.
– Kako veš?
– Pravil si mi.
– Res je, pravil sem ti. Ne bova se srečala. Švica je predaleč.
– Odhajaš.
– Odhajam v hribovje za posušeno reko. Čez tri dni bom zašel v močvirje; kričal bom in se ugrezal, blato mi bo sililo in za nekaj trenutkov bom pomislil na to, kar si mi pravkar pripovedovala. Zakaj si mi vse to povedala – tako moram oditi na jug; čez tri dni.
– Tudi če ti ne bi, bi se vseeno zgodilo, le vedel ne bi.
Prime jo za roko in ji stisne prste. Potem se obrne in odide ob reki; ona se vrača na sever.
Hodi počasi, z očmi na njunih stopinjah, vrača se. Kmalu prispe do koče, pozaklene za sabo in se zbudi naslednje jutro.
– Ni ga več, si reče in se pretegne; morala bom v mesto.
Prodira skozi goščavo, seka pred seboj veje in tanka debla, vedno bolj se oddaljuje. Tretjega dne zaide v močvirje. Noge se mu začnejo ugrezati, blato se mu vzpenja po telesu, pomisli na njene besede, izginja v vodi in blatu, sili mu že v usta, tokrat pa zasliši ljudi, ki ga sledijo in iz helikopterja mu spustijo vrv.
S seboj ima ribiško palico, škornje in nekaj zavitkov.
– Pod tretjim levim gričem, reče. Mogoče se bom kakšen dan oglasila.
– Prav, kar pridi, le ob torkih in četrtkih ne; bom lovil ribe.
– Misliš zaradi ribiške opreme?
– Mislim; moram se prehranjevati – puška je ostala tebi – pozabila si jo omeniti.
– Res, prav imaš, a je že mimo; pridi kaj naokrog.
– Bom, reče in odide proti griču, na katerega je odšla pred šestimi dnevi.
– Naporna pot je bila, si reče, dolga pot.
