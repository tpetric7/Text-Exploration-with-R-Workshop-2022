Ko je bilo sonce v valovanju svetlih oblakov prikovano s toplimi žeblji na zlati zenit se je smehljajočemu erosu zvilo hrbtišče in iz njegovega prsnega koša se je zakotalil sivi sadež z žensko v sredici
in na boku griča so zacvetele prve kobuljice in nezrelo grozdičje je postalo rdeče sladko in hrošči so dobili oklepe nenaravnih barv
z rojstvom ženske je postala smolnata divjina obljubljena dežela oranžnih oblik udobne trave
tako je zemlja zadišala po topljenem maslu in vročem mleku v višnjevih vrčih in dim toplih ognjišč je ovil nebo in ga zlepil v posukani strop stare lesenjače
tako se je vpelo telo ženske kot večni steber med močvirja in nebesne modrine svetega lukeža vpelo se je v veje drevesa hrušk in granatnih jabolk telo ženske najtanjša pesem starih bogov ki se rojevajo v mehkem
in iz tople megle se je izluščil mož z ustnatimi rokami drhteč po trstikah in lubju bikovsko močan je objel topli splet žensk belih krizantem in že temnih lijan in jih poljubljal s poljubi polževe vere in jih omamljal s kovinskimi objemi večne zapeljivosti
bil je tesar ljubezni in je ustvaril iz drevesa jeseni posteljo z rumenim pregrinjalom poželjenja
pije voljno telo ženske čudoviti spev življenja žil mišic in kit bele kože lahnih trenutkov in upogibov komolcev nenadnih slasti
in tako razstavlja našminkane igrače žensk in stika po raznobarvnih šatuljah njenih malih laži v opoldnevu čistosti
poglablja se v morje globokega nebesa čudežne sile samo zato odvrženega da se ga vedno išče in najde v labirintu včasih nikoli v očeh trebuha ženske s palico svežega regrata
išče vznemirljivost ženske v njeni vznemirljivosti in lega pod njena praprotna ljubkovanja celovitih prsi s stolpiči temnikaste gune ki dajejo senco mesecu obhajila mravelj
in tako prodira v rožne možgane malega bitja nežnosti in številnih napak belega papirusa zvitega v koncu radosti jutra ki je preprosto in majhno in obsijano z lučjo žalujoče petrolejke
potuje v maternico svetlobe peče krompir in prepeva otožne pesmi njenih pastirjev z izgubljenimi ovcami v njihovem meketanju in topli sapi cingljanja zvoncev ki lebdijo in molijo rožni mrak njenih zadovoljitev
stegna so edini kažipoti združeni v dnevu v ravnodušnosti neba ki je edino največje in najvišje ženske nosijo na mezincih zveličane trakove blede modrosti juter samo ene slasti ki jo je moč preljubiti enkrat samkrat do opoldneva življenja
ko popuste zakovice sonca
