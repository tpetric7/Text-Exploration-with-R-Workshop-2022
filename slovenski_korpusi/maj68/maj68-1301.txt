med na razvalinah meč mazili premogovnik zmrzali s prometnimi znaki premikanje dlakavih klavirjev aktivistični možgani kamnolom mojega mirovanja
vaza pozabljenih podob v grlu bobnenje brzic nad križpotjem police porabljenih sledi mahagonijeve rane na obzorju tihožitje parketa v stari knjižnici organizacije hripavih papirničarjev
dremam na pokrovki revolucije žametaste zavese dušijo korake lokostrelcev v medaljonu materina slina na kazalcu očetov podpis zvit v mesojedi grb spalnica je predvečer nove glasbe barva nagovarja soj travnatih svetil dremež je veter v nedrju moje ljubezni
telo je adut njenih mirovnih pogajanj plodne misli zvite v verigo na zapahu iz pljučnih tkiv kamenje v ledvicah je orodje mlinarja in sivina delavnice je slepa pega utrujenih nerojencev
v nohtu prekladajo sporočilo kože
tvoja ljubezen je padec rasti umirava prosojna in večer je najina zadnja večerja
