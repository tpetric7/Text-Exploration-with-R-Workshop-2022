1
ljubi me sin človeški je rekel glas v vrtu jej iz moje roke liži me izpuli si že rep
nekaj je na tem čez to ravno polje dober večer večer bi ovčice pasel nocoj je prav lep večer in hitro hitro mine čas bom bom bom občepiš na divjaku glasov in prežiš
nikogar ne vidiš v obraz ničesar ne pobožaš ljubil bi sin človeški sanje so skoki od tal in to precej utrudljivi je rekel glas v vrtu iz tisoč rok si že jedel tisočkrat si si izpulil rep zdaj pa le čakaš prežiš in oprezno oprezno oprezno o prav imaš čim več previdnosti če ne danes pa jutri je rekel glas v vrtu ljubila se bova to niso mačje solze to niso lanske sramne uši
2
leta in leta hropeš v bajti mesa v vegasti zadimljeni kamri krvi s pokončanimi vojskami zvezd zeleni prsti minulosti prikazni prihodnosti vse te guga in stresa iz kože kakor iz vreče
svet pada vate kakor mlinski kamen zaide vate kot bogomoljka svojo pot po tebi trebi neusmiljeno kruši te ruši ti ga prekolneš junačiš se a v resnici si se predal že v materinem telesu
svet te hoče svet te hoče mrmrajo vojske zvezd svet hoče tvojo bajto mesa svet zahteva desetino in zahteva tlako za to kar si napravil iz sebe zahteva polovico in vse in primoral te bo da ga boš klical veliki in da mu boš rekel oče svet te hoče svet te hoče a ti hrumiš: ven iz mojega telesa golo zapeljivo truplo sveta razsvetliš se z materinimi znamenji in zvezde v tebi zapojo pesem premaganca
3
če dežuje ves teden to tvojim načrtom ne škoduje greš na kratko potovanje iz postelje v posteljo iz sobe v sobo ali če se zvedri od drevesa do drevesa
čez to ravno polje ko je duh voljan si daš duška v žabji perspektivi
doma ti posteljo prebadajo meči trohnobe lahko bi prelival kri za domovino doma dokler bi mir ne bil podpisan v postelji
saj saj človek je prijeten na oko če dežuje ves teden je celo dober za jed in mora na kratko potovanje skozi mrčesji želodec
oblekel si železno srajco oblekel si železne spodnjice stopil si na navpično življenjsko pot z dveh na eno nogo
4
paziti moraš kadar greš čez cesto biti moraš ob srečavanju frigiden in ne šari po žepih ko da iščeš lanske sramne uši dober večer dober večer večer to sem potlačeni jaz kako je z vašo pantomimo že kar dobro igrate
da da precej smo izgubili zato nismo bogati reke so potopile plazovi odnesli dosti kosov nas črede so nas pile sovražni vozovi odnašali dosti smo tudi zavrgli dober večer dober večer večer
5
planil boš iz labirinta oblek pod tuš pred zrcalo na sonce pobotan z eno in edino dimenzijo reja jajčaric bi bila boljša za živce
ali pa bi ovčice pasel dokler ne bi med njimi zblaznel o ko bi se mogel sestaviti nazaj iz ukradenih in podarjenih kosov bi bil višji od obzorja
ostalo ti je nekaj omar in rjuh in boni za nakup ugleda ter vljudnosti prisluškuješ grudam ki se kotale v tebi slednji svoj kamen poznaš čeprav je okrušen to si ti: človek iz prsti
6
stojiš ob svoji čemerni usodi to je usoda na prvi pogled to je platonska usoda in se te ne poželi
nocoj je prav lep večer natanko ob določenem času reakcije so zmeraj močnejše postajaš dobro strašilo
če ti bo kdo rekel: pojdiva malo na polje ti hoče pokazati nov kozolec namesto da bi te ubil kot je zapisano v bibliji
če ti bo kdo rekel: pojdiva malo na vrt se ne boj srečanja z bogom ne boš šele tam zvedel da si nag in da si grešil ker nisi grešil
7
glej: postaviš se na obe nogi v veseli družbi gledajo te ko opico med noge če trezno pomisliš bi se temu lahko izognil da bi hodil po štirih in ohranil rep
bom bom bom begotne slike vzorci prizori ko da bi gledal v zglajeni kamen ali noht ali v razlito črnilo ali v drobovje poklekneš in moliš jih
poklekneš in moliš jih pa tudi če ne poklekneš in če ne moliš mečejo ti nož v hrbet tudi če ga ne mečejo kliče te glas z vrta tudi če te ne kliče
ne en glas tisoč glasov hrumi v vrtu ne ena bogomoljka tisoč bogomoljk te kliče pravijo da moraš z njimi nečistovati pravijo da moraš z dežja pod kap
8
človek še ni metulj človek je samo ličinka
preteguješ se v razbitih vrčih dežja izžreš gnezdo leglo
pričakaš brezmadežen medeninast zarod ki ga potem trkljaš vsak dan na sonce z mazohistično naslado
srečaš jih tisoč z enako balado in spoznaš da si nag
tvoj pisk je iztrgan iz mrtve prirode tvoj lajež prav tako
noben bog se ne oglasi da bi te oblekel z glasom
o noben bog: toda ali ni res tega se človek najbolj boji
zebe te v penasti brazdi ki jo noč orje v obleki iz smokvinih listov pod stropom spoznanja da se vračaš v prah
pred tvojimi nosnicami trepeta veter ko napita sušeča se rjuha
nikamor ti ni treba obvisel boš na kosi noči
bela otva gluhote bo prigagala in počepnila v krvavi urin
to je zelo nedolžna igra ni te strah te smrti ne tega vstajenja
9
odtrgajo ti glavo in jo zakotalijo na sever odtrgajo ti drob in ga zalučajo na jug levo roko levo nogo vržejo na zvezdo na levi desna roka desna noga ozelenita na zvezdi na desni
dolgo časa je tako dolgo dolgo: en dan zjutraj vstaneš od mrtvih kar so ti vzeli ti vrnejo in spet si tisto na dveh nogah sprehodiš se po pokrajini ki kipi navzgor po gori z ozkim pasom na obeh nogah stojiš in kličeš kraljico miru da ji razparaš kraljevsko obleko in jo pošlješ nago stožčasto ljudstvo past
zelo je melanholična in nič nestrpna brezbrižna neprizadeta božanska
