Balada dne, ko so mi iz srca iztrgali molčanje krvavenja. Kot nikdar sam, s kresnico v dlani, sem v čelu nosil ubogajme kos kruha.
Brez sence izžgane v zidovju vetrov za rdečimi trtami, v sohah cipres sem s polno, težko dlanjo ob nas iskal ptico, ustreljeno tistega sanjskega dne.
Zamrznjeno zavijanje v sotočju odtujenega s predrtim mrčem davne bolečine, mi prsa tre v mrtve krike in v njem požig neštetih kaznjencev preklete barve v času z dna stoletja nemočnega, da bi v grozi dejanj iztrgalo ubito ptico za dostojen grob iz sefov pokolenja.
V nevihtni gneči iščem v beraštvu duha, v zamujenih mejah, v ogradah strasti, v razbitem obrazu najinih let, v močeh hitrosti na cestah umiranja, preroka, ki mi je izdal hotenje.
