(sinopsis za gledališko predstavo Pupilije Ferkeverk)
UVODNA OPOMBA: To je sinopsis za predstavo Pupilije Ferkeverk. Predstava bazira na knjigi didaktičnih pesmi za otroke Zaspanček Razkodranček nekega doktorja Hofmana. Originalni naslov knjige, ki je prvič izšla v Nemčiji konec prejšnjega stoletja, je Struwel – Peter. Vse pesmi je v slovenščino prevedla Sonja Sever. V predstavi niso predstavljeni vsi teksti, ki so v knjigi, od tistih pa, ki so prezentirani, so nekateri rezani. Struktura celotne knjige Zaspanček Razkodranček je model grozljive in totalno represivne pedagogike, ki je kot taka frenetična, histerična in shizofrenična, zato mora tudi igra biti podana na frenetičen, histeričen in shizofreničen način. Vendar pa skozi to frenetičnost, histeričnost in shizofreničnost, ki jo stalno porojeva dramska osnova (tema), prodira religiozna izkušnja sveta svetega gledališča, zato je potrebno to religioznost izraziti. Bistveno za predstavo »Pupilija Ferkeverk in Zaspanček Razkodranček« je to, da jo nosi (prenaša) nek neizrazljiv občutek, ki ni misel. To pomeni, da je treba izraziti izkušnjo preko znanja. V terminologiji zena bi lahko rekli: »Kopiji z lopato, ki jo držiš praznih rok.« Tako je treba igrati predstavo »Pupilija Ferkeverk in Zaspanček Razkodranček«.
ENA. MEDITACIJA. Igralci pridejo v prostor, kjer se bo dogajala igra, in posedejo po tleh. Sedijo na petah, v poziciji lotus ali pol-lotus. Ravni hrbti, čim bolj neopazno in neslišno trebušno dihanje skozi nos, zobje so stisnjeni, vendar ne krčevito. Igralci se v tišini in globoki koncentraciji predajo krajši meditaciji, ki traja nekaj minut. Potem igralci mirno in tiho vstanejo in se pomaknejo proti ozadju prizorišča. Tam obstanejo.
DVE. ZASPANČEK RAZKODRANČEK.
VSI:
Glejte ga, zamazanca, Zaspančka Razkodrančka! Nohti na obeh rokah dolgi, črni, da je strah! Ker ne češe se vsak dan, je razkuštran kot cigan. Kdor ga vidi, ostrmi: Fej! Zaspanec – si to ti?
Zaspančka Razkodrančka pojejo tolikokrat, kolikor je igralcev (12 do 18, lahko še več). Na »glejte ga, …« izstopijo igralci eden po eden iz grupe in naredijo manjši sprehod po odru. V akciji, ki traja toliko časa, da se pesem zapoje enkrat od začetka do konca, je udeležen samo po en igralec, ki se ob koncu akcije vrne v grupo, iz nje pa izstopi nov Zaspanček Razkodranček. Sprehod Zaspančka Razkodrančka je njegova afirmacija, ego-scena, predstavitev, razkazovanje, manifestacija narcisoidnosti. Vsa pozornost nastopajočih je usmerjena na Zaspančka Razkodrančka, ki se misli. Tudi zbor ga misli in ga prav na ta način potrjuje. Skupinsko petje v globoki koncentraciji rojeva Zaspančke Razkodrančke.
TRI. TONČEK NAGAJONČEK. Ko so predstavitve končane in se zadnji Zaspanček Razkodranček vrne v grupo, nastopi Tonček Nagajonček. Štirje igralci, od tega dve ženski, ena z visokim, druga z nizkim glasom, en moški in Tonček Nagajonček, se ločijo od grupe. Za Tončka Nagajončka ni važen spol. Ima pas, bič ali korobač in stoji sredi prostora. Obe ženski in moški, ki prezentirajo tekst, se pomaknejo proti ospredju prizorišča nekam na rob. Tekst je:
To je Tonček – razgrajač, razbijač in pretepač. Če ugleda mačko, psa, ju brezsrčno kamenja. Muči muhe, ribe, tice, a otroke ščiplje v lice. Še na mamico kriči, s korobačem ji grozi.
Pri vodnjaku žejen ves vodo pije velik pes. – Tonček ga uzre, zdrvi, da ga z bičem prepodi. Tiho se odzad prihuli, bije ga, da božec tuli. – Zdajci pes ga v nogo ugrizne, rdeča kri po zemlji brizgne. Tonček bridko zakriči, zvije se in bič spusti. Pes pa, kakor da ni nič, jo odkuri, v ustih bič.
Pri prezentaciji teksta sodelujejo trije glasovi (dva ženska, že opisana, in en moški) ter tolkala (klaves in boben). Obe ženski samo opisujeta dogajanje in Tončka Nagajončka, moški pa je projekcija Tončka Nagajončka, vendar samo do »bije ga, da božec tuli«. Obe ženski govorita samo neparne vrstice teksta, moški samo parne. Vsi trije so podrejeni ritmu tolkal: ženski se ravnata po klavesu, moški po bobnu. Način prezentacije teksta:
KLAVES (v ritmu »To je Tonček – razgrajač«): sedem hitrih udarcev.
Ženska glasova (v ritmu, ki ga je nakazal klaves): To je Tonček – razgrajač. sedem hitrih udarcev.
KLAVES (v istem ritmu kot prej):
ŽENSKA GLASOVA (kakor prej): To je Tonček – razgrajač.
KLAVES: sedem hitrih udarcev:
ŽENSKA GLASOVA: To je Tonček – razgrajač.
BOBEN (zategli, počasni udarci, nategnjeni premori):
MOŠKI (zateglo, posmehujoče se, v ritmu bobna): Razbijač in pretepač.
KLAVES: sedem hitrih udarcev.
ŽENSKA GLASOVA: Če ugleda mačko, psa.
ITD. …
Vsaka neparna vrstica in njej predhodni pasus s klavesom se ponovi trikrat. Parne (moške) vrstice se ne ponavljajo. Prvi udarec na boben je v trenutku, ko ženski izgovorita zadnji zlog svoje vrstice v tretjem kolu. Moški dela premore, poudarja posamezne vokale, sičnike, šumnike. Tudi se postopaško prestopa, spakuje, zmrduje, se huligansko smehlja, hahlja ipd.
Tonček Nagajonček, ki ima bič ali korobač, terorizira zbor. V času tolkal tolče ostale igralce po nogah. Igralci morajo odskakovati, sicer jih dobijo po nogah. V času teksta ni akcije: vsi stojijo na mestu. Teror se stopnjuje do »Zdajci pes ga v nogo ugrizne …« V času tolkal se zbor polasti Tončka Nagajončka in ga nese proti robu prizorišča. Akcija je še vedno podrejena tekstu in tolkalom: transport se dogaja samo v času tolkal, prav tako kot teror. Končno zbor trešči Tončka Nagajončka na tla.
Moški parnih vrstic, ki je tudi do neke mere Tonček Nagajonček, oziroma njegova projekcija, se pri »… rdeča kri po zemlji brizne« spremeni v nosilca absolutne morale in ni več Tonček Nagajonček. Še vedno pa je škodoželjno in sarkastično nastrojen, vendar ne več proti svetu, ampak proti Tončku Nagajončku.
ŠTIRI. MARIČKA – KUP PEPELA. Tekst:
Marička sama je doma, a mamica na trg je šla. – Ko punčko ziblje in odeva in lepe pesmice ji peva, uzre naenkrat pred seboj vžigalice in krikne: »Joj! Kako so tenke in lepé, se lepse bojo, ce golé. Takoj si eno glem uzgat, kot mamo vidim toliklat.«
A Mic in Muc, dve mačici, povzdigneta v zrak tačici – in Mic kriči in Muc kriči: »Marička, mama ne pusti! Mjavmjo-, mjavmje-la! Ti boš še pogorela!«
Marička mačic ne posluša, preveč jo radovednost skuša. Prižge vžigalico in že gre dim in ogenj lep iz nje. Marička pa se veseli, po sobi gor in dol hiti.
A Mic in Muc, … O groza ! Krilo se užgè in preden reva se zavé, goré lasjé, goré roké, gorí, gorí že vse deklè.
Nič ne pomaga jok in stok, do tal pogorel je otrok – le čeveljčki in malo pepela je ostalo.
Ko je Tonček Nagajonček končan, se vsi pomaknejo nazaj in posedejo v ozadju. Eden začne peti:
Marička sama je doma, a mamica na trg je šla.
Ti dve vrstici nekajkrat ponovi, vedno z isto melodijo. Ostali se mu z glasovi počasi pridružujejo. Ko je tekst teh dveh vrstic dodobra etabliran in lepo razumljiv, nekdo iz skupine vstane in gre proti sredini prizorišča. Poje »ooo« na isto melodijo. Posamezniki (približno polovica nastopajočih) se mu počasi pridružujejo (postavijo se okrog njega). Vrstici »Marička sama je doma, a mamica na trg je šla. –« počasi zamirata, vedno glasnejši je »ooo«, ki preide v naslednji par vrstic:
Ko punčko ziblje in odeva in lepe pesmice ji peva.
Nastopajoči iz oddeljene skupine počasi vstopajo z besedilom: eden po eden. Kakor pri prvem paru vrstic je tudi tu potrebno, da se besedilo etablira in da je dobro razumljivo. Nato sledi nov izpad (na že opisan način). Začne se z »uuu«, ki mu sledita popolna peta in nepopolna šesta vrstica:
Uzré naenkrat pred seboj vžigalice in krikne:
Tudi ta par vrstic se poje večkrat. Namesto »Joj« s konca šeste vrstice se sliši le valujoči »uuu«, potem pa ga nadomesti premor. Tudi ti dve vrstici se, kot ostale, pojeta večkrat, premor pa se pri vsakem ponovnem petju nateguje, tako da traja tudi po 15 ali več sekund. Poje na isto melodijo:
Kako so tenke in lepé, se lepše bojo, ce golé. Takoj si eno glem uzgat, kot mamo vidim tolikrat.
Med petjem se igra z velikimi vžigalicami; ostali posedejo, počepnejo, pokleknejo okrog nje v polkrogu. Ko Marička odpoje, nastopi zbor s tekstom, pri katerem poudarjajo vse a-je z udarci pesti ob tla.
ZBOR:
A Mic in Muc, dve mačici, povzdigneta v zrak tačici – in Mic kriči in Muc kriči: Marička, mama ne pusti!
ŽENSKI GLAS IZ ZBORA (visoko, histerično):
Mjavmjo – , mjavmje – la!
ZBOR (poje):
Aum.
DRUGI GLAS IZ ZBORA (med petjem zbora):
Ti boš še pogorela.
Mirno vstanejo in se odmaknejo. Potem pojejo trikrat:
ZBOR:
Marička mačic ne posluša, preveč jo radovednost skuša. Prižge vžigalico in že gre dim in ogenj lep iž nje. Marička pa se veseli, po sobi gor in dol hiti.
Marička med tem prižiga vžigalice. Ko zbor trikrat odpoje, zbor recitira »Marička mačic ne posluša …« Počasi prihaja proti Marički, a-ji so poudarjeni z udarci pet ob tla. Ko pridejo do Maričke, začno hoditi okrog nje v krogu. Marička spusti vžigalico in zažge vnetljivo snov, ki je na tleh ali v posebnem žlebu, ki je sklenjen v krog. Marička gori. Zbor v hitrem tempu hodi okrog Maričke (okrog ognja) in recitira:
ZBOR:
O groza! Krilo se užgè, in preden reva se zavè gore lasjé, gore roké, gori, gori že vse deklè.
Istočasno ubrano plešejo v krogu nekaj, kar je podobno indijanskemu plesu. Med plesom, ki mora biti dokaj divji, se Marička izmuzne iz kroga. Ples traja dokler je kaj ognja. Potem se zbor umiri in posede v polkrogu z obrazi proti publiki. Nekdo stopi pred njih, ko je v stilu samotnega planšarja v tamarju:
SAMOTNI PLANŠAR V TAMARJU:
Nič ne pomaga jok in stok, do tal pogorel je otrok – le čeveljčki in malo pepela je ostalo.
ZBOR:
Aum.
Tudi to petje se nekajkrat ponovi.
PET. CUCLEK. Po Maričku – kupu pepela se vsi razidejo. Na sredini odra stoji Cuclek, ki ima podaljšana palca na rokah s cevmi iz plastične mase. V notranjosti palcev, ki sta dolga tudi po dvajset centimetrov, je rdeča barva. Glasnik zbora sedi nekje ob robu, bobna in poje. Ostali so v ozadju.
GLASNIK (poje):
Sinko, jaz grem zdaj pa-pa, ti pa se igraj doma. Dokler se ne vrnem, veš, da nikamor mi ne greš! Prstov – ko odidem preč – mi ne vtikaj v usta več! Preden én-dva bi naštel, že krojaček bi prišel, prst bi ti odstrigel proč, da bi jokal dan in noč.
Nastopi zbor, ki je prej ležal na tleh. Nastopi s tekstom:
ZBOR (mirno, enolično):
Komaj mama je odšla, Cuclek v ustih prst cuclja.
Zbor je usmerjen proti Cucleku, ki ima palec v ustih. V božjo mater mu ponavljajo:
ZBOR (ponavljajoče v božjo mater):
Komaj mama je odšla, Cuclek v ustih prst cuclja.
Cuclek se umika po prostoru, zbor mu sledi, vendar se Cucleka nihče ne dotakne. Nato zbor s telesi ovije Cucleka, kompaktna grupa pa se še vedno premika po prostoru. Celotno premikanje traja lahko tudi 10 minut, stalno s tekstom. Potem spet nastopi glasnik:
GLASNIK (poje in bobna):
Zdajci vrata se odpro – jojme, Cuclek, kaj je to? Hu! Krojaček pridrvi s škarjicami groznimi! Preden bi naštel en-dva, palca sta odrezana, a po tleh se vlije kri – joj, to Cucleka boli, a po tleh se vlije kri – joj, to Cucleka boli.
Obroč okrog Cucleka se na »Zdajci vrata se odpro …« razklene. Grupa se ne premika več, zato pa vsi vprašujoče gledajo Cucleka. Na »Hu! Krojaček pridrvi« pridrvi Krojaček. Prej je bil v zboru, sedaj pa ima velike škarje za urejevanje žive meje. Pridrvi s skokom à la Nurejev in Cucleku ob ustreznih verzih odreže oba palca. Nato nastopi ženski glas, visok, histeričen, ob spremljavi kazooja:
ŽENSKI GLAS IZ ZBORA:
Pa je mamica prišla, žalostno zaplakala. Sinko nima palcev več, vzel jih je krojaček preč.
ŠEST. JUJUHEC. Po Cucleku se vsi premaknejo v ozadje prizorišča. Na sredi prizorišča ostane samo najdebelejši oziroma tisti, ki je videti najdebelejši. On je prvi Jujuhec. Zbor stoji z dvignjenimi rokami, zaprtimi očmi, malo nazaj nagnjenimi glavami. Svečano recitirajo:
ZBOR (svečano):
Jujuhec, kakor riba zdrav, rejen je bil, a svojeglav. Popapal je, kar je dobil, zato je bil vesel in čil.
Glasnik zbora stopi korak naprej, počasi spušča roke do vodoravnega položaja, odpira oči.
GLASNIK:
A kar naenkrat je začel.
Prvi (najdebelejši) Jujuhec nastopi:
JUJUHEC (zadirčno):
Ne, juhice ne bom vec jel! Ne bom je juhice vec jel! Ju-juhice ne bom vec jel!
Glasnik privede zbor do Jujuhca. Hodijo počasi, z zateglimi koraki. Glasnik koraka pred njimi, korak pred njimi. Ko pridejo do Jujuhca, ga nekaj časa merijo z zajebantskimi itd. pogledi. Potem reče glasnik nekaj kakor »Ti, frajer, boš teško najebou, če nauš juhe« ali kaj podobnega. Jujuhec pravi, da ne bo. To reče sila odločno. Zbor ga obkroži in ga začne suvati amo-tamo. Vse se dogaja v krogu. Ko je dosežena napetost vskoči v krog drugi Jujuhec, ki je bolj suh od prvega, a še vedno precej obširen. Prvi Jujuhec se izmuzne v krog. Ko je zamenjava storjena, se zbor privatno umakne, drugi Jujuhec pa ostane na sredi scene. Zbor se spet postavi nekam zadaj, glasnik korak pred zborom. Ravne drže, roke stegnjene naprej, dlan proti dlani. Gledajo drugega Jujuhca, recitirajo še vedno svečano.
ZBOR:
Naslednji dan – poglej, poglej! Posušil se je že precèj – a zopet ono je zapel.
JUJUHEC:
Ne, juhice ne bom vec jel! Ne bom je juhice vec jel! Ju-juhice ne bom vec jel!
Zbor se spet premakne do Jujuhca in ga obstopi. Glasnik ga povpraša, če bo juho in reče, da bo slabo, če je ne bo; na isti način kakor prvič. Jujuhec spet odbije, ista procedura kot prej. Na sredi scene ostane tretji, precej suhi Jujuhec. Zbor se umakne in se postavi za tretji dan. Stojijo rahlo razkoračeni, roke prekrižane na prsih, prsti pod pazduhami. Rahlo so nagnjeni nazaj, mrki gledajo tretjega Jujuhca. Demonsko in prav nič božje recitirajo:
ZBOR:
In tretji dan – o joj in ah! Jujuhec suh je, da je strah!
GLASNIK (zboru):
A ko je juhico dobil je kakor nor na glas zavpil.
JUJUHEC:
Ne, juhice ne bom vec jel! Ne bom je juhice vec jel! Jujuhice ne bom vec jel!
»Pizda, frajer, boš župo,« se ponovi, vendar ne pride do zamenjave. Splošno prerivanje, se prelije v težko kopico. Ljudje, ki so spodaj, lezejo ven in se mečejo na vrh. Med kopičenjem tekst:
KOPICA:
Četrti dan – joj in uh! Postane kakor trska suh! A peti dan ves suh in bled – preseli se na oni svet.
Kopica se razleze, po štirih se vsi odplazijo. Na tleh ležeč ostane samo zadnji, najbolj suhi Jujuhec.
SEDEM. BINGLJAČEK. Razporeditev igralcev je naslednja: trije stojijo na robu odra, s hrbti obrnjeni drug proti drugemu, tvorijo kompaktno grupo tako, da se med seboj držijo pod roko, vendar močno, tako da je ta človeška konstrukcija res močna; eden stoji posebej, govori tekst; ostali so postavljeni v večjo grupo, ki glasovno parira govorniku.
EDEN OD TREH (utrujeno):
Čuj me, sinko, danes vsaj naj bingljanju bode kraj!
GOVORNIK (zateguje vokale, jih nepravilno vleče, njegov govor dobiva tako drugačno glasovno podobo, kot jo ima slovenščina običajno):
Prosi trudni oče sina, si nalije čašo vina. Mamico srce boli, sinčka gleda, se solzi. A Bingljaček, kaj mu mar! On je v hiši gospodar! Ropotà in copotà, sem ter tja z nogo binglja, zdaj ob mizo zdaj ob tla; misli, da se mu poda.
Med tekstom se grupa treh guncajoče premika po odru, pride do velike grupe, ki ves čas glasovno sledi govorniku in zateglo izgovarja vokale, samo vokale, vendar samo takrat, kadar jih poudarja govornik. Grupa treh se na isti način, kakor se je premikala, zaletava v večjo grupo, vendar se ne zgodi nič posebnega.
Po govorniku in njegovem tekstu (iztočnica: Misli, da se mu poda) izstopi iz večje grupe ženska, poje (improvizira) z visokim, histeričnim glasom. Govornik se med tem diskretno umakne.
ŽENSKA IZ VEČJE GRUPE (poje):
Čujte deca, naj povem, kaj zgodi se koj za tem. Stol prevesne se nazaj! – Jojme. jojme, kaj bo zdaj? Dečko prebledi ko smrt, da vlovi se, zgrabi prt. S prtom juha, vse kosilo se raz mizo je zvrnilo. Oče v strahu zakriči, mama skoro omedli.
Grupa treh se razdeli na posameznike takoj, ko se začne petje. Vsak s svoje strani lezejo po večji grupi, ki jih nekaj časa vzdrži, potem pa se podere. Eden iz grupe treh skoči s podirajoče se večje grupe v zadnjem trenutku še na pevko in jo podre na tla. Takoj nato pade čez vse skupaj velika ponjava, ki jo spustijo s stropa. Nato vsi pod ponjavo recitirajo:
VSI (udarno):
Zdaj Bingljačka je pokrilo in prek njega se razlilo: steklenica, vroča juha, vsa posoda in prikuha. Jojna, kolika je škoda, vsa razbita je posoda!
Skleda se je razletela, radi sinka vsi brez jela! Mama plače na ves glas, oče svira kontrabas; sinko pa, ves opečen, joče, si ne upa ven.
»Vèn« se izgovori zateglo, poudarjen »n«, ki se prelije v pravo brenčanje (»nnnn«).
VSI (brenčeče):
Nnnnnnnnnnn …
Vsi zlezejo izpod ponjave in jo začno zlagati. »Nnnn …« še vedno traja, traja. Potem položijo zloženo ponjavo nekam v kot, vendar »nnnn …« še traja.
OSEM. PETER SMUK. Ker »nnnn …« še traja, vsi posedejo z »nnn …« na ustih po prostoru. Brenčanje počasi pojema, končno odmre. Potem vsi pojejo ob spremljavi dromlje:
VSI:
Kadar dež iz neba lije in vihar prek polja vije, se otroci vsi lepo v sobici igračkajo. – Peter pa si misli: »Hà! – Zunaj lepše ko doma! Zlati dežek, dober dan!« Smuk! – z dežnikom ven na plan.
Hù, vihar se v dež zaganja – drevje se do tal priklanja! Glej, dežnik odnese veter, na dežniku revček Peter. Smuk! – in z vetrom odfrči, na pomoč zaman kriči. – Do oblakov nese ga, a klobuk pred njim vihrà.
Prek oblakov samtertja veter z njima se igra; in klobuk frči naprej, do nebeških zlatih mej. – Kam je veter s Petrom splul nihče nikdar več ni čul. – Kam je veter s Petrom splul nihče nikdar več ni čul. –
»Hù, vihar se v dež zaganja –« je iztočnica za dva najmočnejša možaka, ki vstaneta in na »Glej, dežnik odnese veter …« vržeta v zrak kakšno lažjo mladenko ali mladeniča (Petra Smuka), ki se ulovi na trapez, ki ga s stropa spustijo odrski delavci. Peter Smuk se potem nekaj časa guga na trapezu, potem pa ga odrski delavci potegnejo navzgor, tako da ga gledalci ne morejo več videti. Vse nastopajoče to sploh ne moti in mirno pojejo naprej.
DEVET. KAMENČKI. Ko je Peter Smuk končan, posedejo vsi (tudi Peter Smuk, ki se vrne na oder) po tleh z obrazom proti publiki. Vsak ima kamenčke, po številu enega manj kolikor je vseh nastopajočih. Vsak posebej vstane in gre s svojimi kamenčki malo naprej, kjer spet sede. Mirno sedi in meče kamenčke enega po enega, pri tem pa vsak kamenček imenuje z resničnim (lastnim) imenom enega od nastopajočih. Sebe ne imenuje. Ko se vsi nastopajoči zvrstijo v tem ritualu, je predstava končana.
