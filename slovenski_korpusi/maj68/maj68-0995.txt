1.
V gostem žolču podobnem tolmunu sredi tihega močvirja so ležali pokriti s potemnelimi madeži
na mirujoči zelenkasti površini počasnega rečnega studenca
Mirno so plavali kakor pijanci v umazanih progastih hlačah in barvastih srajcah
Z očmi ki so molče gledale kvišku
Z mlahavimi gibi telesa
Polni težkih glasov
Preproga rumene svetlobe se je enakomerno prelivala
skozi zaporedja sončnega prostora
Bele sence hrastovih in javorovih listov so težko ležale na lepljivih obrazih nemih prikazni
Bile so kakor moreče sanje v breztelesnem močvirju z gladko odrezanimi površinami poševno nagnjenih z mahom poraslih sten
ki so se dvigale kakor zatohle črne jame polne majhnega in lepljivega bodičastega grmičevja
In poletni glasovi so se pričeli proti večeru spuščati v nedoločne obrise odmaknjenih predmetov
kakor široke prazne sence neznancev
Razgaljeni ne ozirajoči se so ležali pogreznjeni v nedoločnost in minljivost vročega večera
Sonce pa je postajalo črno in mesec ves rdeč
kakor dozorevajoči sadeži v sadovnjakih onkraj močvirja
Odprti in čisti lokvanji so bili dolgi in vitki kakor bele alge
V pomladnih vrtovih z modrokljunimi pticami v vrhovih dreves so kričali na rdeče oblake ki so se podili mimo
Kričali so tudi v nebo in v sonce in v rdeče breze
In potem obmolknili
Brez obraza in brez imena so prispeli tja kjer jih nihče več ni pričakoval
V belih oblačilih
Z razpetimi dolgimi lasmi ki so se komaj opazno
Pregibali
2.
In skozi vrbe ob stoječih studencih je deževalo
sonce
3.
In takrat je bil dan sedemdesetkrat sedmih zvonov In ob uri ki se je spremenila v nerazumljivi trenutek večnosti
je zagrmelo iz odprtega neba
In zgorela je zemlja
In zgorela so drevesa In vsa zelena trava
In morje je postalo kri
In orel je kriknil z glasom obupanca
In dan je bil ključ k žrelu brezna
Štirje beli divji konji so dirjali preko grobov malikov
Zdaj spijo v samoti molčanja
Zvezani z nočjo dneva
S temo pozabe
Z bolečino v prsih
4.
Ljudje pa bodo iskali smrti pa je ne bodo našli in bodo želeli umreti a smrt bo bežala od njih
5.
Mrtve doline konj so posejane z divjimi belimi grivami
In zeleni topoli
In izpeta luna v odsevu rečnih sadovnjakov
In skrivnost odprtih morskih dlani
Mirnost pogreznjenih vodnjakov Sonce ki je postalo visoko in težko
In sence porojene iz nesporazuma ki ostajajo kakor dih kakor molk
Podobe uprte v začetek
Podobe tam kjer se začenja zavest o koncu
Jate utopljencev
IN pomlad pomlad kakor rumen topel odsev neba v praznem prostoru
kakor rdeče rumeni drevoredi na obalah ponovno vzcvetelih
kostanjev
