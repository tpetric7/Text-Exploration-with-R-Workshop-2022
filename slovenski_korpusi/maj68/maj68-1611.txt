Ob pol devetih sedi na nekakšnem ležišču, na katerem so rjuhe zmedene na kup in nekje v kupu je nemara tudi kakšna blazina. Ležišče je v kletnem prostoru hiše na Sejmišču, ko se je svet že strmo spustil po širokih, pahljačastih stopnicah navzdol mimo cerkve M. B., imenovane Roženvenska, ki so jo zgradili v prvem desetletju 16. stoletja meščani in tako zadnjič v velikem obsegu pokazali svojo požrtvovalnost za božjo čast.
Na visokih kletnih stenah, ki so svetlo pomarančaste barve, so črni krogi, elipse in tudi nekatere ride, ki se nehujejo v polžastih zavojih, kot da so vzeti iz kakšnih preteklih omar iz trdega lesa. Ni pa nobenih ravnih črt, nobenih ostrih kotov, nobenih presenetljivih vogalov, ko se premica tako znenada zlomi v drugo smer. Niti drugačnih barv. Strop je tudi oranžen, in z njega ne visi nobena svetilka ali žarnica s skrito elektriko, da bi potem delala luč ali nekakšno svetlobo, ki bi potem mogoče potekala v mrak in prostor.
Je nedelja, tako da ni slišati nič stopinj po lesenem stopnišču navzgor v stanovanja niti ne zunaj, kjer je takoj ob zidu težke hiše nekakšen sivo bel in razpokan pločnik s širokim opestnikom na vogalu. Še celo tam na desni, ob južnem robu starega sejmiščnega prostora, kjer so prastari kostanji, ki so široki šele visoko zgoraj, v katerih je znano in prostrano selišče polmestnih in mestnih ptičev, je obmirovano tiho. Listi visijo mirno navzdol ali štrlijo poševno v svet in jih ne pregiba noben veter. Sivi in še malo jutranje modri svod neba je z vesoljskim kotlom nedelje poveznjen čez ves jugovzhodni svet do Save, kjer se nemara vendarle glasijo kakšni valovi in mogoče šumi, kako voda teče daleč.
Sedi na nekakšnem ležišču, ko so posteljne cunje zgnetene okrog kolkov. Ko padajo spodnje noge dol, se meča naslanjajo na surovo smrekovo desko, ki je dolga stranica ležišča in ki ima nekaj kapelj še mlade svetle smole. Ko je pri miru in kot vdelan tja, je kot kakšen pokončen stol s strani.
Ali ima obraz in te reči?
Ima obraz, ki se tudi sklanja v temna kocinasta stegna, in kolena, iz katerih gresta pogačici ostro ven, kot da prebijata tenko kožo.
In lase?
Ko je tako tudi sklonjen, se zdi, da je obraz z obeh strani še bolj stanjšan, da gresta stranski črti s senc spešno in poševno proti majhni, ozki, plitvi bradi kot v nagel stožec. Kot da so samo še usta, potem pa da se z obrazom vse neha. Zgoraj, med levim in desnim sencem, pa je vse široko in koščeno.
In nos?
Iz te širine se potem tudi lasje usipajo h kolenom, čeprav sploh niso dolgi, imajo mogoče največ tri centimetre, so pa svileni in suhi. Imajo takšno sivkasto kostanjevo barvo. Malo bolj poraščen je sklonjeni in temni, kot iz ene same kite raščeni tilnik. Redke in mehke kocine, stare mogoče pet ali šest dni, kot nekakšni laski obraza delajo sence potezam, da so le-te potem vanje skrite, čeprav so samo na stranskih stenah male brade in visoko ob ušesih. Ko je tako dol, gre po sredini temena nekakšen red kot nekakšna preča, ki razdeljuje vse zgoraj v dve ločeni polobli. Nos je raven in ob nosnicah širok in je kot podaljšek reda tam zgoraj. Ko vzdigne pogled izpod vek, da gre pogled izpod čela, pa vendarle samo vodoravno proti nasprotni steni, ima plave oči in na steni je črn krog s črno piko v tisti točki, v katero se ponavadi zabada igla šestila, da potem lahko zariše črn obod.
Ali je širokousten?
Ko so oči s pogledom skupaj vržene tja v črno piko črnega kroga, so modre in usta samo malo priprta. Spodnja ustnica, ki ni prav staknjena z zgornjo in po nji z obrazom, je vlažna in razpokana in ima v kotičkih malo postane sline.
Ali posluša ali hoče videti?
Roke in posebno dlani spodaj so vse koščeno-železno nalomljene in okorno zadržane v nekakšni drži, kot da mogoče hočejo neodložljivo naglo držati kakšno orodje ali kot da so tega samo vajene. Ali pa je kaj drugega.
Ali ima vse to kakšno ime?
Dlani se še bolj skrčijo in čeljusti sklenejo, da se ustnice kot en kos mesa stisnejo v kepico in pomaknejo naprej, ko butnejo še zmeraj skrčene dlani, kot da jih stiska kakšen kalcijev krč, in zgrabijo nekakšno pismo, ki je bilo poševno na tleh. Potem zgrabijo tudi hlače in zelo nasilno in naglo najdejo žep, v katerega porinejo šušteči papir. In kot da se je zdaj vse sprožilo in kot da je zdaj vse ena sama poplava, ne mine niti minuta, ko ima vsa potrebna oblačila že na sebi, od umirjeno srednje oranžne srajce z izravnano srednje velikim ovratnikom do nekakšnih sandal ali poletnih opank, ki imajo iz podplata ven napeljane jermenčke, ki se potem poprečno dolgo, umirjeno in somerno ovijajo okrog narta in gležnja. Jermenčki niso prašni, kot so tudi stopala v obuvalih snažna in nohti porezani. Samo ko pripre vrata že tam zunaj, jermenčki še malo opletajo, kot da mogoče kažejo na veliko naglico pri obuvanju tam notri.
Ko od vrat stopi na levo k nekakšnemu stopniščnemu presledku ali kar že k podaljšanemu dnu stopnic, ki grejo dol k človeku, kjer je ladijski pod, nekakšna nizka omarica s predali in belimi gumbi, ne diši nič po opranem, snažnem in nič po milu. Z visokega stropa navzdol visi zatohlost skupaj z različnimi pajčevinami, ki so vidne, čeprav v ozadju ni nobenega okenca, da bi prepuščalo svetlobo in barvo zraka, in se ne majejo, tudi potem ne, ko njegovo telo skoraj hlastno prodre v prostorček. Tam je na tleh v velikem loncu ob omari tudi širokolisten in razsežen filodendron. Ko stopi zadaj, tako da se s hrbtom tišči stene, pogleda še enkrat gor po stopnicah, potem pa počepne. Kot da bi tako dal kakšno znamenje za kakšen začetek ali mogoče celo za kakšno nadaljevanje, ki se zdaj vendarle že lahko prične, je mogoče zaslišati zgoraj ob vhodu v težko hišo glasne korake, čeprav se nikakor ne glasijo tako, kot da bi bili zelo premo usmerjeni in kot da bi že v svoji glasitvi nosili s sabo določno zarisano smer. Še prav narobe, spočetka smer kar malo niha. Ko pa se glasijo zmeraj bliže in zmeraj bolj dol, je nemara že mogoče slišati tudi to, da je to nagla ženska hoja. Ne preskakuje stopnic. Udarci so rezki in lahki. Ko udari ob desko, podplat še enkrat udari bolj tenko in bolj zvočno in malo cmokne kot manjša klofuta. Kolena se stopničasto pomikajo ven in noter. Tkanina nad njimi poletno poskakuje. Roke z lahtmi so bolj zgoraj in so gibčne, ko pomagajo pri hoji. Obraz je malo razgret in zardel in se potresava. V laseh je bela pentlja in bel trak. Ko potem stoji pred vrati, se vse to umiri in se naredi težko pri miru. Odprti obraz išče malo bolj visoko in potem na obeh straneh, kot da je nekje tu treba nekaj videti. Ima belo polt, črne ostre lase in fine roke. Potem se malo odmakne, da mogoče lahko vidi cela vrata hkrati, tam zadaj za filodendronom pa je tiho, samo kazalec ima vtaknjen v večjo luknjo komaj še zelenega lista, kot da je privezan ali zakavljan. Potem nemara lahko skozi svoj zasopli pogled vidi vrata, ki da niti niso prav zaprta, in potem tudi priročno medeninasto kljuko, kajti sploh ni videti, kdaj se zgane, in je že notri in so vrata spet samo toliko priprta, kot so bila poprej, ko je še stala pred njimi, ob stopniščnem presledku, ob filodendronu in ob vsem drugem.
Potem je vse na ta način tiho, kot da nemara tam notri kar stoji in gleda in še celo diha samo malo. Tako je slišati samo nekakšen čuden, pritisnjen, brezvalen utrip nedelje, kot je nima take nobena zemljina. Še brizganja industrijskih valov Save, ki teče tam spodaj, ni mogoče slišati. In mukanja govedi izza zida velike klavnice, ki je bolj na levi ob Savi, ni mogoče slišati. Tudi avtomobilov z vajenci ni, da bi strmo pritiskali na plin v sejmiščno strmino. Tako je nedelja, ko tudi vrata mirujejo v tečajih, ko se nič ne odpira in zapira, ko tudi ni dostavnih vozil, šumov hitenja in opravkov, glasov besed inkasantov in zaletavanj uporabnih predmetov. Tam zadaj pa drži kazalec v veliki naravni luknji filodendrona, kot da je na kakšni nevarni strmini zakavljan, dokler se tam notri za rahlo zasunjenimi vrati ne zaslišita dva puhasta koraka in potem šumenje papirja in drsenje pisala. Pisava je zmeraj bolj glasna in nagla in mogoče iz nje poganjajo tudi zmeraj večja znamenja. Potem se glasneje znenada pretrga, zasliši se nekaj trdega, ki domala pade – in je že pred vrati, jih bolj kot prej zasune, obstane in je vsa z dolgim, premim in črno bistrim pogledom obrnjena v temni del presledka, kjer je v velikem loncu takšna lepotna rastlina, ki ji očitno že manjka klorofila in izdatne hrane. Ko pusti svoj izklesani pogled tam v kotu, še enkrat huškne, presenetljivo stopi noter, da vse vzvalovi, še enkrat zašumita papir in pisalo, potem pa steče strmo navzgor, kot da beži in kot da jo nekaj od zadaj potiska. Tam zunaj še zmeraj beži, ko je mogoče slišati korake z glasom betona in bosih pet ob obuvalo.
Požene se izza rastline, se nagne nad ploskev nekakšne mize in potegne k sebi papir:
Vidiš, da sem te našla. Odkar si tako odšel, sem vedela, v kakšnem kraju te moram iskati. Očku nismo pokazali tvojega pisma. Jutri za nekaj dni odhaja v Nemčijo. Še imaš čas, da si premisliš in prideš, in vse bomo pozabili. Tudi drugače.
Kako mu naj tudi pokažem tvoje pismo, da bo bral, da je »meščanska baraba, sestavljena iz samih pogojnih refleksov kot pes Pavlova«? Saj ne veš, kaj govoriš. Ali ne veš, koliko se je namučil, da nam je uredil in preskrbel vse to, česar imamo zdaj v izobilju (in še hišico v Kalni).
In kaj bi ti sploh rad? Ali bi bil rad puščavnik? Upornik? Nekakšen revolucionar? (Vsaj nekaj takega se da videti iz tvojega nesramnega pisma.) Povem ti, za nič takšnega nisi na tem svetu. Kaj pa ti veš, kaj je nesreča in kaj trpljenje. Samo če bi to imel, če bi ti bilo usojeno, če bi bila to tvoja usoda in če bi živel kje v drugem svetu in … (nečitljivo), bi ti verjela in bi imel še neko pravico. Tako pa si samo zdolgočasen mule nesramen. Tako je. Vsak ima svojo slepo ulico, in ta je tvoja.
Tvoja sestra … (nečitljivo)
P. s.: VIDELA SEM TE!!!
Reče o da ne, da ne. Papir stiska bolj in bolj v nevidni ništrc med dvema dlanema. »Trpim,« reče in sunkovito strese z glavo in stisne zobe, da ni več nobenega razdelka med lasmi tam zgoraj na temenu. Zrkla zaplešejo v razne smeri, dokler se ne ustavijo, s prsti sune v konico rjavega žeblja, ki gre ukrivljeno ven iz ploskve nekakšne mizice, in divje potegne z njimi navzdol, kot da bi udaril, ampak odskoči, strese dlan v zapestju, pogleda rdečo črto, ki domala takoj zacveti po dolžini sredinca, in se že zasesa vanjo.
Malo pred enajsto gre ven.
10.50: Stopinje dveh nog, ki se najprej oglasijo iz Cankarjeve ulice in grejo potem v široko ustje Titovega trga, so skoraj edine. Na levi so poznogotske hiše. Podmornice ni več. Pred Prešernovim gledališčem skoraj ni vozil. Največ svetle barve. Največ obrušenih do sijaja. Da se v njih vse vidi. Da je ogledalo namesto Shakespeara. Samo en slovenski polirnik je zraven. Odpet suknjič, kravata na elastiko v jabolku, črn avstrijski klobuk v zraku. In za njim malo las. Sonce sije, da ni mogoče videti, od kod. Pred muzejem deske. Pred fasado gledališča so deske. Vhod v zakristijo župnijske cerkve je zaprt. Na vratih bel list s črnimi črkami. Je senca. Na deskah nekaj drobnega. Kozarček jogurta je na sredini. Ali se glasi glasba? Ali špirit? Jermenčki sandal tudi malo opletajo, zrak je stisnjen ali redek. Ni porozen. Ni več prevodnik glasov. Ni pogojev, da bi se sprostili elektromagnetni valovi, da bi bila potem svetloba. Ne nedeljska. Šele zdaj, tri korake prej je mogoče videti črno gručo dedcev pred starim Mayrjem. Kako imajo roke na hrbtih. Ki. Nasproti je glavni vhod velike cerkve, za hrbti manjši. Vhod. Za največje vrče piva, kar jih ima dežela. Odprta zelenjavna trgovina zraven višje šole. Vesela prodajalka iz Loke v ozadju, stranka položi roko na pult pri tehtnici in ima dva kazalca, ima šest prstov na desnici, in drugi kazalec se dotika tehtnice. Med obema je žveplena koža in skrita črna dlaka. Spodaj ima karirasto krilo čez kolena, zgoraj kostanjene lase, v drugi roki mrežo. Nova delikatesa. Pod oboki. Ali. Človek kupi časopis in ga lista. Pred kioskom za vogalom. Mako. Mako! Nobenega maestrala gor in dol po najlepši ulici zemljine. V stari delikatesi še največ ljudi. Največ, ki. Šele potem šteje svoje novce. Z nogami skoraj nemirno na tleh. Ko se obrne h kiosku in se skloni v odprtino, ima obraz pokončno obrnjen sem, v staro delikateso, kjer pri blagajni dobivajo ven same kovance, da nenehno cinglja. Dati osem din, da dobiti nazaj devet. Mako, mako! Vajenka Ani pod tablo in pod medeninastim krožnikom eno dlan. Ima narahlo ob spodnjem naročju, da je kaj, z drugo zamišljeno snaži nos. Črtomir Zoreč stoji ob opestniku, da. Martin Košir širokopleče pred Kokrino tekstilno izložbo in nemara meri in tehta mogoče z več vidikov notranjo razpolago. Še mreže. Tam zgoraj ogromno sonce kot nevidna krogla. Gospa ima mastno in vodoravno iztegnjeno roko, na kateri visi rumena mrežica, iz katere nasilno gravitira mejo, ki z barvo udarja skozi papir. Človek tik pred njo odpira vrat a vozila, ona gleda v nebo in za uhlja ji tečejo srage nedeljske vročine, vamp spodaj pa je pod tesno svileno obleko kot kakšna bala. Mako, mako. – Pred knjigarno Simon Jenko ga zvije, kolena mu potegne skup in navznoter. Tako zavozlanega in malo zdruzganega ga domala vrže v ozko Reginčevo ulico in potem na desno, kjer je še do nedavnega bil Delfin. Nese ga na levo in še na levo, dokler ga ne vrže ob majhna vrata. In ko jih še niti ne zapahne prav, že potegne dol hlače, da napihnjena driska zažlobudra za rob deske.
11.30: Prešernov gaj. Grob in grob. In nova Ernestina. Na obeh robovih in malo tudi po sredi so stezice in klopce. Gre mimo, tja daleč v poletno kopališče. Na oni klopci dva mlada v belem oblačilu in v zveriženih hlačah. Imata hrbte nastavljene proti bivši šoli Simona Jenka, ki je v teh časih odstavljena po Gorenjskem sejmu, in se s hrbti naslanjata na sejemsko glasbo, ki blazno. Buči. Svojo roko ima v zemlji ljubezni, da sta koleni vsaksebi kot dve zali bronasti roži. Kokra globoko spodaj in celo na desni, zakaj. Bolj naprej, bolj na levi, v živi meji sedi v zidarskih takšnih hlačah in v zavezniški bluzi iz druge svetovne vojne v Afriki, z belim poloblim pokrivalom na glavi, in poje:
aa aa, pa jo poljubi, aa aa, pa jo izgubi.
Prepad spet spodaj na desni, luknje v cesti. Kamni spotike. Mogoče dva škorca, zelo na desni, malo v travi ogromna črna cev za podtalne komunalne zadeve. Tam na desni in že malo bolj zadaj most za cagavce. Mako, mako!
11.45: Kako buči voda, ko pljuska in ko telesa škropijo. Kopalke. Za vojake 1,50 din. Buči cela jama kopališča, voda na dnu, na obeh straneh se vzpenja teren na suhem. Malo trave tam na zahodu. In naprave. Najbolj oster, moker, po raznih spolih prihajajoč duh je iz kratkega hodnika stranišč. Vse mokro. Bršljan zakriva sonce, ki suši. V stavbi, v lopi je še prej duh oblek. Ko je obešalnik zraven obešalnika kot številka zraven številke na linearni skali. V belih platnih so čuvarke, spodaj ob pultih so s trebuhi na pultih, zgoraj visoko visoko strop, kot da ga ni, duh pa visoko nedeljsko stoji kot v mrtvašnici ali magazinu. Potem iz razdelka kabin. Vroča tla in nekakšne stopnice. Buči razpaljeno – Uranella!! In se zažene od zgoraj, z drugega poličastega cementa, da je še ena polica s telesi pod njo, z rokami blazno naprej in dlanmi malo vnic in z ribje gibčnim telesom, da so malo škarjaste noge zadaj kot repna plavut največje jadranske murene, in je vse telo malo v loku, da je mehki sprednji život razpet navzven, in v živo rumenih, napetih kopalkah buči nad telesi tam spodaj in zabuči tam zgoraj kot sam sončni orkan ali kakšen Jupiter. Uranella! Voda v soncu. Mrč sonca in vode, čebela je na kruhu, otrok joka. Samo malo bombaža vse naokrog. Vse drugo iz nedelje. Nič več. Druge tekstilije, ko se kar zadevajo z napetimi zadnjimi telesi. Mako, mako! Na desni strani želodca ima v obliki roke rjavosivo hudičevo znamenje, zgoraj košarici samo pri dnu stolpov, da kipi še tudi, ko se pogreza voda v presledek, da plavajo. Voda in mrč. Nič več duha. Zraven, da. Ima črno obvezo čez oko kot gusarka, zunaj nič in zdravje. Zraven. Da. Z občutljivimi blazinicami prstov narahlo čez oči, da so potem zaprte. Ali. V vodi in zunaj hkrati, ko škropi po licu, in telo v rumenih kopalkah je toliko lažje. Kolikor tehta od njega spodrinjena voda. Zraven. Koliko nevidnih mehurjev, ki so tako osebni in občutljivi in nevidni ob. Je prebitih. In potem se mali biotop vname. Če ni vode, če ni mrč in kraj kopanja. Človek pri večernem golu drži macolo v roki in žago med koleni. Sine skozi mrč Prešivalka-kotalka. Zvije jo plamen žarka, kot prebode, kot da je mogoče, da iz žareče ponve nedelje tudi kakšen žarek. Mako, mako! Dve stojita z roko v boku, ena z levo, druga z desno. S srednjima rokama za krajec slamnat klobuk. V višini kolkov. Spodaj sedi Klep, noge ima spodvite, roke na kolenih in nepremično zre v bučanje jame ali kar tja daleč. Zgoraj se smehljata kot pred očesom. Henrik na robu, Henrik na robu zraka in mrča. Mogoče vidi brizganje barv. Ali misli ribo. Na eni strani cela tuja roka pod pazduho, na drugi strani glava z brčicami pod pazduho. Buta voda v odprtine, da zelen smrkelj prilepi na levo lepo lice kot omet sveta. Z zlomljenim komolcem, ki je kot kakšen plavajoč trikotnik, jo drži navzgor. Brada zataknjena v pravi kot, telo poševno v vodi, oči v glavo so zaprte kot usta in je vsa glava kot nadomestek za vodnega mrliča. Plava lahko samo z eno roko, ko gleda nazaj, ko nazaj, da je metacenter plavanja in telesa razrušen, razlomljen. Ko gleda nazaj, kako je to v komolcu z mrtvakom, razplundrana gladina vode zaliva nos, da niti ni mogoče videti. Če se mogoče tudi malo smehlja, ko je nadomestek. Ko tako nazaj, se napreza naprej. Mako, mako! V vodi pride nov vijak skozi trebuh.
13.15: Spet gaj. Se ga je že nabral, se ga je že nažgal. Nima več belega poloblastega pokrivala, nima brk, ne sedi v živi meji, nima zavezniške bluze. Ima ga klobuk z modrim peresom srake in lovsko obleko. Naslonjen je plot sejma, v rokah ima belo steklenico in katerikrat zavriska. Jamra. Mako, mako! Sonce čez zenit, za njim nobene sape. Nebes konjska deka. Notri je potem nekakšna plesna in večerna glasba, ki ima prižgane raznobarvne žarnice. Prihaja ven in plošči v vse razsežnosti. Glasba. Kruh in klobasa v rdeči luči. Čez poldan. V ozadju spet stranišča, kot poscana. Vložek v travi. Komaj da mimo hlačnic.
13.35: Pod arkadnimi oboki najlepše jamice v licih. Eno koleno je malo naprej, drugo je napeto, vmes malo praznine in sence. Eno dlan na ustih, drugo na srcu, vmes senca arkade. Rembrandtov eter kot vesolje okrog mehkega naročja. Alabastrna stolpiča. Senca. Eno oko je potem iz biserne matice, drugo za mercedes. Mako, mako! Velika rjava veriga drži predpražnik. Za zakristijo župne cerkve, pred deskami brez sence eden, dva, tri, štirje, pet, šest, sedem, osem, devet, deset. Prvi spredaj, za njim sedmi in deveti vštric, za njima tretji, četrti in drugi, za njimi v vrsti vštric peti, osmi, šesti in deseti. Kako so malo tudi gibljivi, ko so. Kot žerjavi. Prvi dol klobuk, da zazijajo sive gole bule po glavi. V rokah zavit goveji rog, sedmi za njim steguje roko naprej. Čez laket bel prt, v dlani zeleno steklenico. Mimo telesa prvega, nagne steklenico v rog, da prvi spije. Glasovi hvale v zraku, sedmi že preprime. Prt na drugo roko, natoči naprej, spet v rog, da prvi še zmeraj kaže hrbet, odmakne samo komolec, da gre vmes steklenica. Priteče deseti. Iztrga rog, poskoči. Vrže v žrelo. Se poskoči, noge razkreči. Še enkrat rog k ustom in spusti nekakšen glas vanj. Nizek. Zategel. Traja. Zgoraj nad glavami roj muh, žvepleni prah v tlaku, ko se roka sedmega že primika in teče šesti s sivimi lasmi. Poči nov glas. Menjava. Aaaaaaaaaaaaaaaaaa. Mako, mako, vse naokrog pa obdobje Henkel.
Malo po popoldanski četrti uri je nedeljski čas v zenitu. Vse, kar je brezglasno in gluho, je še bolj. Niti en glas Save ne napoči sem gor v sejmiščno strmino, tako kot tudi v krošnjah kostanjev ne šumi veter. Kot da Save ni. Filodendron na dnu stopnic je v nekakšnem težkem mraku, veliki listi so kot velike lopate in sivi, kot da so nasajeni na nekakšne plastične palice. Ni ure, žuželke ne brnijo. Če bi bilo kje kakšno čustvo razpaljeno, kakšno nebo parajoče hrepenenje, bi z vročo silo raztopilo oklep in potem kot gejzir šinilo tam onstran skozi čistost etra v daljno daljo tam spredaj in daleč. Nedelja dokončno najbolj pritiska v nadir in njena grezovina se gosti v največjo gostoto, kot jo kakšna fizika sploh zmore.
Na mali ploskvi nekakšne mizice ali police je zraven debelih skript nekakšne umetnostne zgodovine ne zelo velika in ne zelo majhna sekira. Položena je tako postrani in je toliko obrabljena, da je mogoče videti, kot da je v kakšnem odgovarjajočem delovnem prostoru ali kot da jo je mogoče zdaj zdaj prijeti v roke in delati z njo namene, zaradi katerih je bila narejena. Kot da so kar tu blizu, ob steni ali pod stolom nemara deske, kakšne veje, oblanci ali celo doge. List je temno železen in zdelan, z vdrtinami in težkimi praskami. Na koncu je rezilo kot nasprotje širokemu listu bleščeče svetlo in samo na enem koncu malo nazobčano. Čelo ali peta v glavi je še bolj obtolčena, po svetlosti pa je v sredini: ni tako temno železna kot bok lista in ne tako kovinsko svetla kot rezilo. Vsa glava tudi ni zelo težka in masivna, videti je celo nekam tanka, mogoče zato, ker je štirikotna odprtina ušesa vendarle kar nekam prevelika, da je potem ročaj v njem zelo odebeljen in les malo kipi ven, kot gleda ven tudi mala zagozda, ki je vendarle potrebna. Po vsej dolžini je somerna. Ročaj je kratek, močan in priročen. Tam spodaj, kjer potem pride roka, so izrezljani obročki, ki so zglajeni, kot je zglajen ves les in rjavo sive barve, kot to ne more zgladiti noben papir in kot tako ne more pobarvati nobena barva. Mogoče je oglarska. Mogoče je celo furlanska. Skozi majhno okence sije tudi malo sonca na bok in rilec, ročaj pa je že za črto sence. – Z desnico, že v zraku izoblikovano za prijem, se ji približa. Prsti grejo počasi spodaj, dokler se cela dlan ne sklene okoli obročkov. Oči so visoko zgoraj in grejo v zid pred sabo. Potem desnica vzdigne, nese jo počasi, kot da je kakšna enakomerna strojna naprava, čez rob mizice, jo spusti dol, da potem iz iztegnjene roke visi z glavo in ušesom navpično navzdol. Vendar je ročaj kratek, zunaj prijema ga je še največ za dva prijema. Potem ob kolenu malo zaniha in še malo bolj niha kot kakšno težko nihalo, kot sama s svojo težo. Ko zaniha še malo bolj in ko je spredaj, se roka v pravokotnem komolcu sunkovito zaskoči, da zatrepetajo laket, ročaj in glava domala v vodoravni legi. Malo poševnega sonca je tako samo na obtolčeni peti, roka pa vendarle trepeta, ko je pravokotna kita pod rokavom srajce mogoče le preveč napeta. Potem se tudi oči spustijo dol, malo počakajo, potem pa skupaj z roko položijo to napravo na prejšnje mesto zraven debelih skript, ki imajo debel vpijajoč papir in mastne, zanikrne črke, ko so črte znamenj pretrgane in so zato sama zase komaj razpoznavna in jih je mogoče razbrati samo v navajeni zvezi. Na desni strani so zavihana in umazana. Lepilo v hrbtu je najbrž že odpovedalo, veliko listov štrli bolj ven. Sonce sije tudi na njihove platnice skozi prekrižano okence. Mogoče zato, ker zrak ne valovi, ker je tako gost ali tako redek, v poševni pahljači sonca ni nitk prahu, da bi potem migotale.
Obuje visoke čevlje. Ko nad svetlo srajco obleče suknjič, počeše majhne lase v dve ostro ločeni polovici. Sekira je pod suknjičem, zunaj pa se je oprijemlje nemirna levica. Odzunaj zasune stara rjava vrata, zelo napolni pljuča, potem pa jih sunkovito razpusti, da se tudi lica napihnejo. Preden zapusti vso to sapo tam pred vrati, stopi še k temnemu presledku, se nagne čez in mogoče vidi ves mali prostor tam zadaj med filodendronom, zidom in nekakšno omaro.
Prostor s tablo P med bočno steno cerkve sv. Kocijana in fasado edinega gledališča je zdaj zelo v senci. Ob obeh zidovih, še globlje v senci, so v nesklenjeni vrsti nekakšna pločevinasta vozila raznih barv, vendar med njimi prevladujejo svetle spolirane. Ko gre po sredi, med obema vrstama, ima obraz postavljen v smeri ravne hoje. Oblačila, drža telesa, hoja in celo smer, vse je tako izravnano navadno, kot je človek v opravku. Ko se stakne z malo hladnejšim zrakom Tavčarjeve ulice, kjer je visok zidarski plot, ostro zavije na desno in se kar takoj znajde v ozkem prostoru med muzejem in visokimi deskami plota. Samo še korak ali dva, pa je že tako, da je med deskami in fasado gledališča, ki v bolj hladni sezoni tudi obratuje, špranja, nekakšen presledek, širok mogoče pol metra. Tam se zlagoma ustavi, tako da je dokončna ustavitev pravzaprav nevidna in je še zmeraj kot kakšna hoja opravka, ali pa da ji je hoja enaka. Vendar takoj nato, ko je to zlitje obojega izvedeno tako naravno in zakonito, že presenetljivo naglo sune z glavo tja gor proti pošti in potem spet dol proti komunalnemu servisu. Ni korakov ali zapiranj vrat in oken, nobenega šuma niti ptiča, ko se ostro, v ravni črti, poševno in nekje od zgoraj, s smeri visokega zvonika zapodi nizko brnenje črne žuželke, za katero se hip nato kaj lahko izkaže, da je čmrlj. Mora se celo nagniti nazaj, pomakniti obraz v vrat in pleča, da gre vsa teža telesa na pete, da se široke konice visokih čevljev zavzdignejo. Nizko pri tleh naredi potem tri elipsaste kroge, da jih je zelo jasno in razločno videti tudi od zgoraj, potem pa se izgubi med deskami na desni. Zdaj najbrž mora vse še enkrat pregledati, vso vidno dolžino ulice mogoče še enkrat videti. Skoči k presledku, z desnico seže za suknjič, leva roka spodaj popusti, desna pa zažene sekirico poševno skozi odprtino, ko z ostalim telesom že steče za visoka muzejska vrata, ko pločevina poči, za njo pa takoj pride še en top, peščen udarec. Lahko sliši, čeprav ga za durmi, ki so sicer odprta na stežaj, sploh ni videti, kako kratko pločevinasto poči in kako pride potem kratek odmev in potem še eden od visokih zidov, ki si tam visoko zgoraj niso tako zelo vsaksebi, da bi se odmev lahko podaljšal m še malo trajal. Tako je zelo kmalu spet vse pri miru. In ko je še in še prav tako, kot je bilo prej, čez ta prejšnji čas udari mali zvon visoke ure v zvoniku dvakrat. Kot da bi to bilo mogoče kakšno skrivno znamenje, z varnimi, prav nič tipajočimi koraki, z zravnano držo in z majhnim nasmeškom v stožčasti bradi stopi izza vrat, se ozre gor po ulici, kjer lahko v perspektivi vidi valoviti tlak, neizravnane fasade starih hiš še iz stare Svinjske ulice, rože in mrliške nageljne, ki rastejo ven iz nekaterih prvonadstropnih oken. Tu, malo bolj v desno, pa je takoj za odprtino na tleh zraven slonokoščeno belega vozila nekakšna furlanska sekira s kratkim izrezljanim ročajem. V široko izbočeni pločevini malo nad tlemi je sicer ostra vdolbina, tako da se v njenih ostrih robovih že kaže gola barva pločevine brez laka, vendar ni presekana. Svetlo peto nese čisto k očem, še enkrat pogleda tja, potem pa spusti svoje srednje težko orodje v nevidni prostor med levim telesom in suknjičem.
Domala steče za kiosk, da hlačnice zafrfotajo kot ptič. Z desnico prime ročaj čisto na zaokroženem in malo odebeljenem koncu in jo zažene, da se v zraku suče, ker je vržena kot nož, ki se mora zasaditi v zemljo. Z rezilom prileti v modro pločevino, da se zasadi in pogrezne in v nji obstane in sploh ni še enega topega udarca na tla niti ni pravega pločevinastega odbijajočega in odmevnega zvoka, marveč je samo suh, rezek pok, ki je mogoče samo na začetku, ko se šele stakne s slušnim organom, kovinski, potem naprej v vsej svoji kratkosti pa nič več. Ko je skoraj pol lista zasajenega v notranjost, ko visi z obročki izrezljani ročaj navzdol in trdno zasajeno, huškne sapo skozi sklenjene čeljusti, poskoči s tal in z rokami naprej, da je že kar takoj tam zraven in prime ročaj na koncu, ga malo zamaje gor in dol, da je mogoče slišati presekano pločevino, kako se tare ob list, dokler je sunkovito ne izvleče. Potem se skloni in s širokimi očmi nemara pogleda v črno, podolgovato odprtino, ki je kot vhod v kakšno znotraj razširjeno vlažno jamo, za katero se od zunaj sploh ne da videti, kje ima dno in kakšna da je, posebno še, ker je ves trgec, ves ta mesarski kot globoko v senci, tam nasproti pa v Delikatesi žvenketa blagajna in zvonkljajo novci.
Proti severovzhodu, po široki zaprti cesti stopa hlastno, modra zrkla so skoraj tako ven kot ličnici, na straneh pa so tetive kot iz jekla, kot da so samo zaradi brezpogojne sklenjenosti čeljusti, da so lica kot z nekakšnim notranjim vakuumom potegnjena noter in zlepljena v dlesni in da spadajo in so posamezni deli obraza samo toliko skupaj, kolikor jih povezuje nekakšna nevidna žica. Ko so koraki tako nagli, levica, ki raste iz srca, do belih členkov stiska glavo orodja pod žepom suknjiča, ki je vseeno dovolj dolg. Tudi desnica, ki je od volje in oblečena v nekakšno tujo kožo, nemara ne more biti kar takšna kot kakšno mehko veslo, marveč trdo stiska prazen žep na svoji strani – dokler kot kakšna vzmet ne šine navzgor in potem naprej, da zažene orodje vse do svetle pete, vse telo tam zadaj pa nemara mora slastno potegniti slino vase.
Ima dolge roke. Noge delajo nagle korake, da svet hlastno drsi proč. Ovratnik suknjiča je temen od mokrote, izza podpazduh že ležeta dve temni lisi. Mali lasje, ki so mogoče na začetku svoje rasti, so prilepljeni k uhljema in v tilnik. Zardela barva obraza se izmenjuje s pepelnato sivo in jo nemara še podžiga glasenje sejma tam na desni in svetloba nasprotnega, čeprav še komaj pričujočega sonca. Tenke in zastavaste hlačnice frfotajo, ko odkrivajo na gležnjih zelo visoke čevlje in na gosto posejane luknjice za vezalke.
Kot da bi kar vedel, kot da je bilo nemara že enkrat poprej dokončno določeno, s pogledom, ki se ne ozira, zavije v vhodno odprtino še nedograjene stolpnice. Skozi odprtino, v šestem nadstropju, kjer bo potem leta in leta stalo okno, potem gleda navzdol. Lahko vidi široko ploščad in na nji nekaj streh že manjših vozil. Potem z vajeno in razločno potezo svoje sekiraste roke zažene dol svoje nepretežko orodje. Ko pade, ko se oglasi, je tako, kot da vsa pločevina žvenketa na enem samem kupu. Pride mogočen odmev. Odmev dobi nov odmev, da nemara buči kot kakšno večje morje. Potem vzklikne in zaploska, da potne srage zaškropijo z obraza v omet. Na zeleni strehi je črna, zverižena razpoka. Ven ne gleda nič. Niti zadnji del ročaja.
Ali se sonce zdaj že pogreza?
Sonce že zakriva prostrana Jelovica, iz katere raste senca sem čez.
Ali se kaj glasi?
Tam bolj spredaj, že na Velikem polju, je največji žerjav, kar jih kakšna zemljina sploh ima. Čeprav se ne vrti, ne dviguje nobene velike teže in čeprav sploh ni še temno, ima na sredini svoje višine prižgana dva okrogla žarometa, ki sta skupaj in v isti višini in usmerjena sem kot ogromni očesi kakšne podmorske živali.
V bližini, kaj je še v bližini?
Ko se po trdih stopnicah potem počasi spušča dol in se katerikrat ustavi, da si obriše pot z obraza in se v robec malo nasmehne in globoko diha, da obe roki kar plavata ob košu dihanja, so vse naokrog prah, omet, žeblji, žice, deske in te reči.
