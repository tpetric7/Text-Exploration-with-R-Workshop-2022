Lagal bi se, če bi trdil, da od življenja nič več ne pričakujem. Praznina, v katero sem ujet brez možnosti za odločitev, brez pravih ciljev, brez prijateljev, brez trdne vere, razumljen komaj od tebe, ki si mi družica, se morda umakne in polno zaživim. Morda se najdem s svetom spet v soglasju, morda se tista zlomljena nevidna os začne vrteti, mi da težo, mi da spoznati mojo pravo ceno in mi pokaže smisel: mogoče me poveže z usodo.
