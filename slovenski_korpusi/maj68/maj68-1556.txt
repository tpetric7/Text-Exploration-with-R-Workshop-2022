je kamen kakor kamen njegov brat zraven
primem v roko kamen in toplo težo s prsti objamem iščem režo
kjer mora živeti tako živ še kot jaz v otrokovi jezi zalučan čas
zaupljiva trdota ki se razkolje po sredi razpoke le svoje volje
ko svoj plašč sveti martin odpre svojo plast slanih sivin
sredi polovic se brez sramu počez ali navpik pokaže luč
skriti prostor med zvezdami prst otrokov med urami
neštevnost enaka v obeh polovicah hkrati vsaka nova pravica
ležati v travi stoletja vremena biti v glavi priča gneva
ko veter spet zbriše podobo dobe barve dež zmije lahko menjata usode
eden pozabljen sredi trohnobe drugi prestavljen slan razje vsote
spočetje spomina ura brez časa luč klica tema obraza
ko te potežka roka ji govoriš da oživlja trdota dlani ki jo kriviš
usoda prstov posoda gibov jezik nohtov strd hipov
kamen se spominja kamna da se ga spominja kamen
kot v gledališču nekdo ki se pretvarja da se pretvarja da se nekaj pretvarja in tako zares da je simbol ki živi obred in je smrten ga ni bilo in ne bo
ogrodje okostje rja kolesa cevi šasije tu in tam odmevajoča posoda in malo bolj daleč preservativi pološčen papir steklenice s tremi rdečimi srci živopisana konserva med grmičevjem v tla zapičeno drevo navpik vesla v nebo kjer si misli kadar kdo gre mimo prigode odiseja
na križišču na planoti po kateri poti ne naprej ne nazaj ko je nazaj prav tako naprej in naprej ko nazaj nerazločnih a razločno k prihajajočemu obrnjenih postav ko pridem je hudo če ne spravim iz ust pozdrava se ne morem spomniti od kod prihajam ko sonce je šlo v zaton vsa pota zagrinjajo sence in je čudež sveta da psu ki zalaja in kihne s smrčkom v prahu rečem na zdravje
roka ni prazna za prste držim pol brata kamna
