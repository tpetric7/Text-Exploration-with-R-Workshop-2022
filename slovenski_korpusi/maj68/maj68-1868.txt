I.
mrtvo odhaja od nas praznik
po znoju dišeča konjska sedla se s hrbti naslanjajo v pas zapoznelega sonca
v strah nakovala konjskih src odprt žrtvenik žabjih mrestov v zelenem ločju strm zalet kačjih kraljev
to so sanje! ta mrtvi vprašujoči očesni svod cromagnonskega fosila
po tisočletju grgra zemlja vedno enake besede in se spodmikajo zla ugašajočim hudournim nalivom in govorijo jeziki propadajočih rek in travne ruše in skrhane podrasti
in se odpira vozel starih slemen ki dan za dnem niže poklekajo v travo
poglej to oko ki se izteka kot dvignjen rok v kotaljenju zelenih cest vse sesedanje ves strah vse enosmerna rast vase
kamorkoli ga odplakne sončni veter ki se zjutraj kot ogromen pes oddihuje in lega v strniščni hlad
II
kot hladen prš bukovja se na razpotju pred kapelo ustavim
in gledam s teh mostov od koder vrane letajo na trhle brazde s teh črnih oken kjer kačnik raste kakor žeja
s teh zapuščenih potk ki jih prepreda križevčeva sled
s praga kjer je včasih mati drstela z dlanmi v jutra zdi se mi da odtekajo dolgi popoldanski travniki
stržen sonca belo čelo hiše in pogrebni hrup mravelj ki grizejo pot med starimi kolesi
III
jesen vstaja v korakih očrnelega grabna v zaveterju bela roka hišnih zidov
ogenj se v starih pogoriščih gasi ko jok in odkašljevanje ovac
te pesem je stara in veter visi z njo na polknicah
kakšen konj se ustavlja ki se mu gobec s penasto lučjo dviguje med razore kakšen roj otrok se z belega mosta v beli vodi razgrinja
kakšen materin glas v velikem rženem soncu ko tekajo sence od ognjišča ki so ga zrušili trdi koraki pepela
nagovorili so me nezaceljeni hrbti starih pohorskih hribov in slišal sem nekak skok
ko so otroci skozi oči s prsti utrnili luč in jih je potopil spanec daleč v čas polnočni in v čas mrtvih kukavic
v vodo zagazili beli oblaki s smrčkom in se dotaknili bele poti vode bele noči maj na ramenih korak jutra in svetlobe
vprašajte kamnite hiše, ki so ostarele v dolgotrajnem boju z rastjo eno samo streho odgrnite kjer se otroci razkrapljajo v živih sanjah
kdo more razplesti stari ogenj iz njihovega spanca
