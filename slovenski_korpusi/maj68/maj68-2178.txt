Koker en človek, ki neprestano zelo misli, izgleda Jože Snoj, ki se hrani iz fajfe na drugi strani TT. Težko bi našli (pravi in mi tudi, od tega težko bi našli pa ne pravimo nič več, kar bi lahko rekel tudi on) bolj AVTODIVERZANTSKO novinaropisje, ki bi varstvo svojega tipkopisja manj mešalo z zanesljivim okriljem duha. Tu se varstvo duha pravzaprav niti enkrat ne spusti na članek in ga odišavi s svojim modrim spreyem. To bi se lahko zgodilo najprej tako, da bi duh vprašal članek: Kdaj pa je univerza na Slovenskem pravzaprav bila ustanova demokracije, kdaj je imela ozemeljsko nedotakljivost, kdaj so se tam preverjale nove časovne zahteve z duhovnim izročilom? Če bi se duh spustil na članek tako, ne bi bilo treba napisati prve polovice. Ta vedra in pomembna pridobitev naše demokracije bi potem odpadla, odpali pa bi tudi družbeni geni in kaj vemo kakšni spleti in razpleti erozije, dialektično premikanje kontinentov in vplivi kozlanja vulkanov na olesenitev zemeljske skorje duha. Še kakšen tak zumček v božjo guzico, pa bi se nam strojček lahko zakvačkal. Ampak kaj šele pride: ti vetrovi v omenjeni guzici so sestavljeni iz forme in vsebine, iz gole poze in resnične zavzetosti. Poza je tu očitno forma, resnična zavzetost pa vsebina. To je najbrž tako: če mora operni pevec, potem ko je odpel v treh urah že mnogo hudega, končno opraviti samomor, naredi najprej pozo: drzno se razkorači in da nož na trebuh: to je forma, nato pa resnično zavzeto zatuli, da se na Kamniških vsipajo plazovi: to je pa vsebina. Ta poza in ta vsebina, ta forma in ta resnična zavzetost sta torej nekaj subtilno nasprotnega, saj gre poza v pozerstvo, vsebina pa v stroko in teorijo. Upor gre v pozerski upor in stročji upor. Če ta operni pevec nastavlja nož na trebuh in nič ne kihne, je pozer, če pa hoče biti v stroki in opravljati teorijo, mora prepevati Prijazna smrt, predolgo se ne mudi. Veš kaj, Snoj, zamudil si vlak, zamudil si čas, ko je pred leti drekec pekec razvnemal resnobne ljudi, da so sredi popoldanskega počitka skakali na noge in delali urne telovadne gibe, brezskrbno pozabljajoč na svojo starost in svoje mehko srce. Staraš se, tovariš, natakni si narokavnike. Naše stroke, dragi tovariš, naše vsebine namreč ni. Jeza ni stroka, aktivnost ni več stroka, študentsko gibanje ni stroka. Tvoje Avtodiverzantstvo, ki nosi vso značilnost otvoritvenih govorov in slavnih napitnic, to je stroka. Stroka je verjeti v floskule o prostoru svobodoumnega človeškega duha, kjer se dogajajo in dogajajo ognjevite besede upokojencev demokracije, kjer je ljubezen do stroke, ljubezen do sebe, ljubezen do univerze pa žebranje molitev duhu, ki nas bo rešil vsega hudega.
