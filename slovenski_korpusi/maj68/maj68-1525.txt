Zunaj svobodno cveti trava, zemlja šumi v mesečnem večnemu nemiru, oblaki se valijo proti severu počasi in z vtkanimi podobami, s ščinkavci in vodomci v sebi, z božjo in človeško kostjo, pokleknil bi in poljubil ta prah na bilkah, ta veter, ki obtožuje vse obsojene na smrt med petimi zidovi, s kazalci namesto src. pozdravil bi dan in noč v množici točk na ravnini, pozdravil bi te klovne, ki se igrajo s svojo smrtnostjo, s svojim otroštvom kakor s psi, ki so onemeli v brezbožnih krikih, v divjem opraševanju s spanjem, ki so skakali po travnikih med kislico in trgali s svojih vek križe, da bi videli sončno bolest, gnusno predmestje z vlačugami, ki so se sprehajali po ozkem krogu jetnišnic, kasarn, mrtvašnic, zmeraj so med nami stalne razdalje, prečrna, razdvojena srca namesto kruha stalno med stalnicami, med izvotljenimi Ojdipovimi zenicami … Gola dekleta spijo na pokopališčih, na mestnih pločnikih, v bordelskih sobah, v predmestnih bolniških čakalnicah, v gimnazijskih oljnih klopeh, v julijskih nebesih ob času zorenja. Okrog njihovih kamnitih glav vzletajo moške ustnice kakor angeli, po njihovih prsih plazijo travniške roke, polne zemlje in kruha. In vsakdo se vda vsakomur, ne da bi vedel za zastonjkarsko ceno lastnega, hlastnega mesa. Živina za zakol. Svetloba v prostornem niču, nekaj divjih spevov, naša zrcalna srca v mraku, zvezde in prameni mrliške luči, nekje v cerkvenih linah ali v peklenskih nebotičnikih, valovi časnikarskih, zoglenelih, lotosovih besed, ki ostanejo v trpkem zraku, ki otrpnejo, dokler jih veter znova in znova ne požene naprej, v smer, v mrtvo jutro, v mrtvoudno spanje, naprej in naprej, limone zjutraj v žarišču, v kostnem mozgu, neiztrohnjene žleze, topli telesni robovi, kriki, kriki, kriki zadušenih v plinskih komorah, ugasnjena luč v zamolkli senčni meji, novo vpitje, novo kričanje, večno bebljanje in blejanje v nekaj civiliziranih, strojnih, peklenskih tisočletjih, eno samo trpko trpljenje, ki izhaja iz množičnega, kraguljastega, smrtonosnega samo-opazovanja, zvoniki udarjajo, svetloba kroži po ženskih in otroških in moških vekah, zrkla se premikajo, vidijo divjo in razigrano spolno slo, freudovsko svetovno uničenje, nekaj živčnih sistemov skrije cerkvene zvonike, pobledeli obrazi s kapniki namesto nosov, tisoč in tisoč mesnatih src utripa, divji kriki nad vodo in pod zemljo, netopirji v mrtvašnicah, spet šolarji, ki gredo s prvim poučevanjem, s črnilom in trikotnikom na čelu po cestah, mamice in očetje, popotniki in železničarji. sodniki v črnem in porotniki z obstreljenimi pogledi, samo telesa in gadove glave, jesenski podlesek in prestreljeni, prašni, mrtvi zidovi, tuljenje poblaznele civilizacije v uradniških močeh, vonj po bučnem olju, po nebu in po majaronu, stare hiše, kjer visijo obešenci stoletnih vojn kakor črne črne črne mušice, ljudje, ki prihajajo iz belih, komajda zasutih grobnic, ki zahtevajo odkupnino s spomini iz rakve, iz črnega, katranastega mesa, srečni so, sirene ladij ob morju, ki so iskale neskončno praznino v slanih travnikih utopljencev, prižgano nebo in galebi, beli galebi, pivkanje s starimi piščalmi, piskanje s pradavnimi, divjimi, neukročenimi kolibriji, konji, ki vlečejo svoj navajen tovor z oslepelimi očmi po slepih ulicah v slepe sobane, železnice, ceste, jeklo in ognjeni krst, gorovja in višine z belimi, mrliškimi skalami, puščave in led, jug in sever, vzhod in sonce na zahodu, sonce in mrk, mračne prispodobe na črnem, svetniškem, božjastnem steklu, vse plava venomer naprej in naprej in živina za zakol čaka v preudarnem, filozofskem razmišljanju o preobrazbi ubijalskega sveta.
Slišim brate, kako me pozdravljajo, ko se vračam iz tisočletnega suženjstva, iz obrednega speva in iz hvalnice, vidim dekleta, ki me pričakujejo z belim mesom, z opolzkimi meseci v naročju, pripovedovale mi bodo o novih oblekah, šminkah, o novem črnem spodnjem perilu itd., o glasbi in o samomorilstvu, ki se je razvilo v maternicah prejšnjega leta, o podstrešju in o lačnih trebuhih, začuden gledam začudo hiš, ki skrivajo v sebi nedoločene, a srpaste usode, obravnave, umore, brivnice in podobne slečene velblode, ob reki se sprehajajo stari povodni konji z očali na gobcih, nekateri se pogovarjajo o nepopolnih zobeh, megla ubije poslednjo žarnico in že nastopi silna tema.
Da, tukaj, prav na tej drobni travi, kjer najmočneje zaživijo mrtvi in tleskajo z jeziki, z drobnimi srci v rokah, malo za šalo in malo zares, vendar vedno v večni smrtnosti, v raztrganem, nagačenem trenutku spijo klovni; njihove oči izgubljajo poslednji blesk, njihova pantomima se prebuja iz ravnodušnosti.
