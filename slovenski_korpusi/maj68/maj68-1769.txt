Glejte, kako dobro, harmonično in popolno je lep svet! Ali ni to naš raj? Človek bi pesnil in pesnil, pel kot Whitman in čustvoval kot umetnik, namesto da pišem tako. Ljubi svet, kako sem srečen kako te imam rad, ti lepota božanska, ti blaženost, veter, sonce in morje, ti mladost in trnjeva pot spoznanja, ti človek in drug, ti trpljenje in radost, ti moja sladkost, moja luč, moj mir in smrtna žalost, moja veličina in moje sovraštvo, moja silna ljubezen v plamenih brezkončnega božanstva potrjéna, v blodnjah teme in žalosti strta, v globočinah umora spoznana, v zaničevanju svetá bolna, v neskončni grozi dokončana. Ti ljubezen moje sovraštvo!
Ti ljubezen moja sladkost, ti, ljubezen, svetá zmagovalka, ti Pepelka najnižjega, ti kozmos, krasota, vse in nič, ti …
