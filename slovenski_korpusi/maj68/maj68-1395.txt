Ker nikoli pred nikomer nisem sproščen docela, sem ukradel mercedes s ključkom mojega topolinčka. S črnim, blesketavim vozom sem zdrvel na kolodvor, da sem še pravočasno rezerviral karto za prtljago do morja. Odlagati nisem več smel. Ubil sem čarovnico, in zdaj so mi bili ves čas za petami. Resnica je, da sem stesal krsto in čarovnico v nekem smislu še živo zagrebel. Očetu sem rekel dobro jutro, in to me je izdalo. Usoda je potrkala na zrklo mojih očes.
Tako sem mislil, da sem ubežal. Le kakšna zabloda!
Sestra tukaj hrani kmečke otroke, a nadležne vrane kradejo iz krožnika. Pride še slon in se masti s krompirjem v oblicah. Ko je sit, me stisne k tlom. Zgoraj se prične raj. Trume ljudi se valjajo po travah, pečejo se prašiči, pije se vino. Nekdo hoče preplavati reko, ki je še nikoli ni bilo, pa se vendar in kljub mrazu v njej namakajo otroci. In vsi ti ljudje umirajo: svoje kože jedo, da si jih slačijo in goli padajo v trans, gola mišica se stiska k drugi, vsak ve, da mu je le še pet minut do kraja – ampak, kako uživajo, kako topoumno in kapitulantsko. S sabo vodijo pse. Na ženski zavpijem, naj psa privežejo. Ženski takoj jezikata nazaj, jaz pa rečem: tovarišica, jaz vam hočem dobro, tod okrog je veliko lovcev, sam sem imel psa. Konji se mi zarežijo iz štale, potrgajo povodce in se zaženejo za mano. Dobiti moram nazaj svoj plašč, tako me zebe, stara mama ga je v svoji omejenosti šenkala otrokom, meneč, da ga jaz ne bom več rabil. Trije do mišic goli slovenski fantje stopijo narazen in eden reče drugemu: ali iščeš stik s kurcem. Drži se za popolnoma golo, odrto živordečo mišico.
