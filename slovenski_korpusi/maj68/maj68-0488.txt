Čutim kako se sušim in postajam vse manjši slišim odmeve smeha ki ni bil nikoli izsmejan vidim njeno mokro truplo ujeto v mrežasto nebo voham preperelo prst ki me bo sprejela vase okušam velike sadeže spoznanja slutim voljno kožo ki se vdaja ljubljenju kako otroški sem ko vem da bom na sipini lahko gradil peščene stolpe sadil vijoličaste perunike smejal se bom v ptičje jutro ki se je začelo z dviganjem sonca padanjem podzemske reke in oploditvijo mojega rojstva
