Dinarska devalvacija je tu in jugoslovanski stabilizacijski stroj teče zdaj, kot je videti, s polno paro. To lepo delovno podobo je zadnjič, žal, prestrelil z rentgenskimi žarki priljudni doktor Josip Djerdja, podpredsednik zvezne skupščine. Rentgen je pokazal, da je polovica pljuč zasenčena in da ima druga polovica veliko kaverno.
Poslušajte, kako se je glasila diagnoza o bolezni TBC v jugoslovanskem telesu, ki jo je postavil doktor Djerdja na januarskem pogovoru z ljubljanskimi političnimi funkcionarji in poslanci. »Prejšnja vlada in ta vlada,« je rekel podpredsednik, »sta pokazali primitivnost in nesubtilnost pri oblikovanju politike.« Dokazoval je to svojo oceno s stabilizacijskimi ukrepi sedanje vlade. Ta je po njegovi sodbi ravnala (na kratko ponovljeno) tako, da je polovico reči v Jugoslaviji stabilizirala, drugo polovico pa nestabilizirala.
Druga nestabilizirana polovica je orjaška širjava socialnih razmerij. Od tod bi utegnil zapihati bridek veter naravnost v ušesa vladnih in političnih zastopnikov v jugoslovanski federaciji. Tako Djerdja ni rekel, ampak se jaz, slovansko in stepsko lirično, toda v istem smislu, zasukal zadevo. Namreč, skupščinski podpredsednik je prepričan, da mora stabilizaciji ekonomskega in političnega reda slediti tudi socialna stabilizacija. Ta, tretja vrednost, mora biti docela enakovredna prvima dvema. Če ne bo tako, potem se nam, s prostimi besedami povedano, lahko zgodijo neprijetne stvari.
Glejte, Josip Djerdja, ki zdaj na veliko potuje po Jugoslaviji in predava (stari diplomatski maček iz Kaira itd.) poleg zunanje politike tudi notranje zadeve. In kaj srečen je skupščinski podpredsednik na tem popotovanju. Poljsko, krvave in udarne poljske nemire, naperjene zoper podražitev živil in sploh življenjskih potrebščin, vse to seveda v glavah naših ljudi.
Natanko v tem pomenu je govoril Josip Djerdja: »Zdaj sem veliko prepotoval in sem povsod srečal zanimanje za dogodke na Poljskem. Ampak to je zanimanje, ki nam ni všeč. Malo zaskrbljen sem zaradi tega. Če bi me kdo vprašal, ali bi lahko tudi pri nas prišlo do tega, mu ne bi mogel odgovoriti: Ne, do tega pri nas ne more priti! In to zaradi stanja, ki je.«
Če so ta potlačena, a ne speča nagnjenja začutili tudi jugoslovanski politiki oziroma, širše rečeno, naš politični vrh v zveznem in republiškem pomenu, potem je nemara kaj upanja, da se zaustavi naš ekonomski kapitalni dir (potrošniško-družbeni, zahodnjaški, tako lahko to razumete). Strah pred udarnim ljudskim dejanjem bi utegnil naš vlak, poudarjam, usmeriti na levi tir.
To je eno. Drugo pa je dejstvo, da sploh obstaja nagnenje k udaru zoper politični red, ki pušča mnogo naših državljanov od poda pa prav tja do srednje plasti, ranjenih v tisti najbolj boleči in tudi najbolj razumljivi točki njihovega bivanja, v socialni točki. To je dokaz, pomagal nam ga je odkriti doktor Djerdja, da stvari niso v redu. Tako običajno govorijo politiki, ampak tokrat tako res je.
Okoliščine so take, da dopuščajo docela jasno izbiro: Ali čutiti socialne bolečine in sprejeti še poseben spored za socialno stabilizacijo, ali pa tega ne čutiti in še naprej videti zgolj ekonomsko zgradbo kapitala in potrošnje.
V prvem primeru bi načrtovani jugoslovanski socialistični kapitalni red izgubil precej svojega bistva. Okrnila bi ga kakšna proteza iz vzhodnjaškega ekonomskega modela. Ohranil pa bi verjetno svojo potrošniško prvino, toda v zelo blagi izvedbi.
V drugem primeru pa bi se lahko utegnilo zgoditi marsikaj. Množice bi lahko dosegle rotacijo na položajih in odpravo ekonomskega kapitalnega modela. V celem bi ga zamenjal drug, bi kar rekel socialistični ekonomski model, mogoče iz madžarske kovnice. In bile bi še druge spremembe!
Če pa človeški pritisk na izvršilno plast ne bi uspel, bi stvari nemara ostale po starem, toda brez posledic ne bi minil. Najmanj, kar je, bi doživelo spremembo zunanje politično podnebje. In tudi neuspeli ljudski pritiski lahko pozneje prinesejo notranje politične spremembe. Tako kaže zgodovina.
Ugibanja tu niso dobrodošla zadeva. Jasno pa je to: Prišel je čas, ko bi se lahko odločilno odločili za eno od teh dveh možnosti, za kapitalni red, kamor nas zdaj vlečejo, in za socialistični red z nemara nižjo splošno življenjsko ravnijo, a z vladavino leninističnih elementov. Vladal torej ne bi kapital, marveč leninistično marksistična etika in morala. To, kar pišemo niso zapovedi. So zgolj skromne domneve na podlagi ostrovidnosti Josipa Djerdje.
