7.
Bil je dan žalosti. In bil je dan pesništva. Miškinu so prihajali na um razni verzi kot »kaj pa je tebe treba bilo« in »oča so kleli, tepli me«, pa napevi kot tisti »TI RA RA RAM PA PAM PA TI RARA TI PAM PA PAM PAM«, ki ga je slišal v nekem žalostnem filmu z mističnim in grozovitim koncem v neki katedrali in kjer so bili vsi v belem. Najprej je sedel na stranišču in ga je zeblo in Fič je že večkrat hotel vdreti k njemu, češ da noben Slovan … Bral je svoje priljubljene male oglase in brundal. – Nisem še videl takšnega razvajenca, je pihal Fič, – bere na stranišču! – Ti ra ra ram pa pam … – Svinja, preveč žreš, potem pa toliko časa porabiš za izločanje … – Hej, hej, poslušaj … Fič je prilepil obraz k vratom, vendar mu je skoz neko špranjo tako močno zadišalo, da se je takoj obrnil proti oknu. – Samska, bogato razvita ženska tridesetih let s svojim stanovanjem išče primernega prijatelja za krajše izlete in morda tudi kaj več. Interesenti naj se v čistem perilu zglasijo na naslov Na Loki 15. Predsodke naj pustijo doma. – Ah, to je življenje! je sladko zajavkal Fič. Potem se je slišalo značilno šumenje in šelestenje. Pojavil se je Miškin. – Ta oglas me je pretresel, je rekel ves bled, – zdaj vem, kaj zapuščam. – Buci buci, ga je pobožal Fič, nato pa ga je jezno pahnil proč, mu iztrgal časopis in planil v stranišče. Miškin je stal pri oknu, ki je prikazovalo pogumno, moško, svobodno in vznemirljivo življenje. – O ti svinja, je klical Fič, – kar megla je notri. – Saj nimaš čistega perila, nikar ne sanjaj, je odgovoril Miškin in se začel ogledovati v romboidnem kosu bivšega ogledala, ki ga je nekoč Fič ukradel iz neke gostilne. Nato si je popravil zamaščeni metuljček, sposojen v Šentjakobskem gledališču, skušal naravnati ovratnik sivo zelene srajce, ki si jo je sposodil pri čiki Jovici, in se pogladil po črnem fraku, ki je nekoč služil Fičevemu stricu, ki je bil pogrebnik. Iz Fičeve kabine je bilo slišati samo Ck, ck, kar je pomenilo cmokanje in naslado nad razburljivim berilom. – Markiz de Sade, pošast, monstrum, brezverec, je očital Miškin. – Pojdi in se oženi! Ta klic je Miškina pognal na delo.
Življenje s Fičem je bilo sicer razburljivo, včasih pa kar preveč naporno, in pogosto si je zaželel svoje stare sobe; vendar je petdeset tisoč, ki jih je zanjo dobival, bilo več vredno. Fičeva soba je imela kup zanimivih lastnosti. Ena od njih je bila ta, da v njej zmrzneš, če se ne giblješ, in če se hočeš umiti, moraš razbiti led v umivalniku. Toda to ni bilo tako strašno, ker je trajalo samo kake tri mesece v letu in ti trije meseci še niso nastopili. Sploh pa se nobeden od njiju ni nikdar umival.
Zakaj se je pravzaprav Miškin tako čudno oblekel? Vse skupaj je bilo rezultat ene same noči v ožjem smislu in spleta norih dogodkov, ki so se zgodili v nekaj zadnjih mesecih Miškinovega življenja, v širšem smislu. Delno so bile krive žabe, ki so pocrkale, ko je šla Vasiljka na ginekološki pregled, in s svojo smrtjo oznanile novo življenje, ki je zaregalo v njenem telesu. Delno je k temu prispeval njen nevarni ded, ki je s pištolo iz turških vojn osmodil Miškinu čop las, da bi mu pokazal, kako mu ni do šale, če gre za njegovo vnukinjo oziroma pol-vnukinjo. Seveda je krivo tudi pomanjkanje denarja, ki je povzročilo, da sta bila Miškin in Vasiljka kontracepcijsko neopremljena. – Ti r a rarampam pam pa pa pam, pa pam, – je še naprej brundal Miškin napev poročne koračnice in ugibal, kdo je napisal to zoprno popevko. Ali je bil ta zlikovec Donizzetti ali Mendelsson? Ali je bil Gallus, ta domači petelin? Brcnil je miš, ki mu je hotela odvezati vezalke na čevlju, da je v loku zletela v umivalnik. – Mojstrski strel, – je rekel Fič, – Bečejac se pred tabo skrije. – Miš je skočila iz umivalnika skozi papirnato steno v prostor zraven Fičeve sobe. – Torej odhajaš, – je zlobno rekel Fič. – Upam, da mi bo uspelo iz tega cirkusa napraviti vsaj orgijo, – je odgovoril Miškin. Pomisli je na Jurko. Da, z Jurko sta se končno spoznala. Stala sta pred semaforom v Šubičevi ulici in čakala, da se prižge zelena luč za pešce. Tedaj je Jurka opazila, da ima smešni mladenič na hrbtu prilepljen listek z napisom »impotentnež«. Začela se je hihitati. – Zakaj se hihitate? je vprašal Miškin, ki se je počutil neprijetno, ker ni vedel, za kaj gre. – Saj se ne vam, je rekla Jurka in se hihitala. – Komu pa? je strogo rekel Miškin. Takale pubertetnica me pa že ne bo, si je mislil. – Listku, ki ga imate na hrbtu. – O kakšnem listku govorite? je rekel Miškin jezno. – Ali vam je vseeno kaj ljudje govorijo za vašim hrbtom? je rekla Jurka. – Baš me boli, je rekel Miškin. – Ali vam je vseeno, kaj DELAJO za vašim hrbtom? – Vseeno mi je. Ne brigam se za druge ljudi, je zamahnil Miškin z roko. – Kaj pa resnica? Hočete zvedeti resnico? – Briga me samo resnica o meni samem. – In če je ta resnica napisana na vašem hrbtu? – Na mojem hrbtu je samo suknjič, se je uprl Miškin. Ni imel pojma, da mu je Abarth nalepil na hrbet listek. – Torej javno razgrinjate resnico o sebi? je silila pubertetnica. – Nikakor ne. Svojo resnico imam le zase. – Ne bi rekla, se je zasmejala Jurka in strgala listek z Miškinovega hrbta ter mu ga pomolila pod nos. Miškin je zardel. – Pozivam vas, mlada dama, da se udeležite dokazilnega procesa, da je beseda na pričujočem kosu papirja lažna. – Prvič, se še ne udeležujem takšnih dokazilnih procesov, je rekla mladoletnica z zelo seksi glaskom, – drugič pa nimam časa, ker imam zmenek z neko miško. – Kakšno miško? je vprašal Miškin. – Z Mikimiško. – Kje pa je ta zmenek? – Ta zmenek je pred Pošto in moram pohiteti, da ga ne zamudim. Moja sestrična mi bo tam predstavila nekega Mikimiškina. – Potem imam isto pot. Tam sem namreč zmenjen z vašo sestrično, da mi predstavi vas. – O, torej si ti Miškin? – Jaz sem ta, je rekel Miškin in se izprsil kot mlad petelin. – Jaz pa sem Jurka. Podala sta si roki. Miškin je hotel Jurkino rok o obdržati, a Jurka je rekla, »naj ji posodi njeno roko nazaj.« – Predlagam, da sploh ne greva k Pošti srečat tvoje sestrične, ker je zdaj nepotrebna, je rekel Miškin. – Sprejmem. – Predlagam, da greva v Tivoli in na Rožnik in se malo pomeniva o dokazih … – Saj ni treba. Zdaj ti že verjamem, da na listku ni bila resnica. Najbrž ti jo je zagodel kak moj bratranec. – Še dobro, da ne stanujem več v hiši nasproti tvojih bratrancev. Če bi še živel tam, bi bili že vsi mrtvi in ostriženi.
Jurka je bila mlada in sočna in blazno seksi, on pa se mora poročiti z Vasiljko! Miškin se je počutil, kot da je za vse večne čase kastriran. Hitel je proti Magistratu in še dolgo slišal za sabo Fičev gromozanski smeh. Fič seveda takrat še ni vedel, da bo v resnici ON poročen prej kot Miškin. Ko je prišel Miškin na Magistrat, so bili že vsi svatje zbrani, in takoj so ga predstavili Vasiljkinemu očetu, ki je zaradi poroke priletel s Havajev. Mame ni bilo, ker je na Havajih našla nekega Joshuo, se ločila od veleposlanika in odpotovala v Hong Kong. Veleposlanik je znal samo havajsko in angleško, edino »kranjska klobasa« je znal reči, ker je to ime prebral v neki havajski kuharski knjigi, kjer je bila predstavljena kot »jed zaostalega Orienta«. Tudi imena svoje hčerke se ni spomnil, zato je uporabljal ime Gvendolin, kadar je imel v mislih Vasiljko.
Zdaj so prišle tudi priče, Vasiljke pa ni bilo od nikoder. Jurkin oče, ki je bil podsekretar ali sekretar ali nekaj podobnega in naj bi imel govor (kot predstavnik oblasti), se je jezno obračal proč in mrmral, da »ne ve, kaj ga je prignalo na to poroko« in da »bi on že dal tem zmešanim pobalinskim sorodnikom«. Minila je ura in začeli so zapirati poročni urad, Vasiljke pa ni bilo. Zato je šla družba kosit brez neveste, ženin pa se je osramočeno na skrivaj odplazil in vlekel za sabo po tleh svoj poteptani ponos. Vedno je moški tisti, ki ne pride na poroko, njemu, prav NJEMU, pa se mora zgoditi, da mu nevesta uide. Le kje se ga je spet nažrla? Dobro sem kaznovan, si je mislil, ta me pa je, ta.
Boris pa je imel, nasprotno od Miškina, dober dan. Vasiljka ga je namreč obiskala in to prav tisti čas, ko bi morala biti na svoji poroki. Boris sicer ni znal ceniti svoje sreče, pravzaprav je ni opazil. Ne, sploh ni mogel verjeti, da ga je doletela sreča, in je zato še kar naprej gledal žalostno kot zapuščeno tele. Boris je bil kuhinja težkih misli, parni kotel, v katerem brbotajo in vrejo pesimistične ideje, Boris je bil grizalo. Če bi bilo njegovo mozganje fizična sila, bi bil znotraj že ves obgrizen. V vse je verjel, celo v ljudi, samo v svojo življenjsko srečo ne. Da, znal si je zelo lepo slikati sebe kot Vasiljkinega moža, diplomiranega kemika, s kopico majhnih otrok, samih kemikov, toda če bi bil postavljen pred dejstvo, da se vse uresniči, bi omagal in odstopil.
»Ne morem se poročiti z Miškinom,« je rekla Vasiljka. »In kaj zdaj?« je rekel Boris. »Zdaj ostanem pri tebi. Samo tebe imam rada.« »Mhm,« je rekel Boris, »in zakaj me imaš nenadoma rada?« »Zakaj pa te ne bi imela?« je rekla. »Ne vem. Tako nenadoma. Kar s poroke pa k meni.« »Kaj pa ti je danes?« se je začudila Vasiljka, ker ji Boris ni od sreče padel k nogam. »Danes je z menoj kot običajno. Mislim pa, da je bil moj običajni danes namenjen tebi kot tvoj odločilni danes in da je danes odločilni danes.« »Danes je res odločilni danes,« je rekla Vasiljka, čeprav Borisa ni razumela, »včeraj je bil začetek sveta, danes pa je konec sveta.« Vzela je robček iz torbice in planila v jok, Boris pa je začel mrzlično listati knjigo Potek trigonometričnih funkcij ostrih kotov pod drobnogledom. Vasiljka je čedalje glasneje tulila, Boris pa je po nesreči iztrgal iz knjige deset strani in skušal z njimi zamašiti luknjo v zidu. Hotel je potožiti roko Vasiljki na rame, a se je ob tej misli zastudil sam sebi; nič telesnega pred diplomo! V Anteni je bil namreč odgovor na njegovo vprašanje v rubriki Zaupaj mi, kjer je pisalo, da je čisto zdrav moški in naj se ničesar ne sramuje, da pa je pametno pačakati s spolnimi odnosi, dokler človek še ni čustveno in ekonomsko zrel. Kar se tiče tiščanja hlač, je značilno, da se pojavi ob pogledu na erotične scene ali ob dotiku z oseba drugega spola. Zato se Boris Vasiljke ni dotaknil. Ko se je zjokala, je odšla z besedami; »Si in boš ostal večen tepec.«
Miškin je svoj poročni dan preživel v najgloblji depresiji. Imel je konflikt z vratarjem v stavbi, kjer je delal njegov oče, ker ga ni spustil v dvigalo. Ko je hotel pritisniti na gumb, ga je vratar krenil po prstih in sam pritisnil na gumb. Ko je dvigalo prišlo, je Miškin odprl vrata, vratar pa se je zrinil predenj in mu zaprl vrata pred nosom. Miškin je malo počakal in spet pritisnil na gumb. Dvigalo je prišlo dol, ampak v njem je stal vratar in zelo jezno požugal z roko: »Če vas še enkrat vidim v tej hiši, bom javil policiji,« je rekel. »Ampak zakaj?« se je branil Miškin. »Sami veste, zakaj,« je rekel vratar pomenljivo, »bomo že odkrili, za kaj gre.« Potem je končno odšel, ker je neki avtomobil skušal parkirati na mestu, ki je bilo rezervirano za direktorja. Miškin je hotel spet vstopiti v dvigalo, a se je zaletel v starega moža, ki je bil ves objokan. Mož ni odšel, ampak je žalostno obstal ob vratih dvigala. »Hočete iti zraven?« je prijazno vprašal Miškin. »Ah, nikar,« je odgovoril sivi starec. Miškin se je odpeljal v deveto nadstropje, kjer je imel njegov oče pisarno. Hotel ga je prositi za nekaj denarja, da bi ustanovil podjetje za proizvodnjo plošč z govori naših politikov. Toda ko je odprl vrata njegove pisarne, tam ni bilo več pisarne, ampak snack bar. Na barskih stolčkih so sedele tri ženske in pile cocktaile. Bile so rdeča, bela in zelena ženska in so zapeljivo gledale Miškina. S čudnim občutkom pri srcu je odšel nazaj v pritličje in srečal vratarja, ki se mu je pa tokrat priklonil in rekel: »Na svidenje, gospod!« Potem je hotel Miškin čez cesto, toda miličnik, ki ni bil nihče drug kot objokani starec, se je zadri nanj: »Takoj nazaj!« Zakaj, ko je imel uniformo, ni več gledal žalostno, ampak besno. Tako gledajo vsi ljudje, brž ko oblečejo uniformo.
Potem je šel v bar, ki je bil v sosednji hiši. Hotel je najprej na stranišče, a ga natakar ni pustil noter. Molel je roko naprej in rekel: »Tartaruga!« »Kaj prosim?« je vprašal Miškin. Ker natakar ni odgovoril, je Miškin poiskal kovanec in mu ga dal v roko. Natakar ga je spravil, a ga še vedno ni pustil v stranišče. Ponovil je besedo tartaruga. Miškin je mislil, da beseda v kakem romanskem jeziku pomeni želvo, in je rekel, da želve nima. Natakar je še enkrat rekel tartaruga in pokazal z roko nase. »Ah, vi ste želva!« je vzkliknil Miškin, »me veseli, slon.« Tedaj je prišla iz stranišča neka ženska z na pol zaprtimi očmi in natakar jo je prijel za ramo. »Tartaruga je ime moji ženi in zdaj je stranišče prosto.« »Ampak saj je bila v moškem stranišču,« se je začudil Miškin. »To se vas ne tiče,« je jezno odgovoril natakar, »ali res vsak huligan misli, da me bo učil, kaj je prav in kaj ni prav?«
Ko je prišel s stranišča, je sedel k točilni mizi in spil devet grogov in eno stekleničko sirupa proti kašlju. Potem je natakarju navkljub prosil njegovo slepo ženo Tartarugo za ples. Tartaruga se ga je oklenila z mrzlimi potnimi rokami in obračala vanj sive oči brez zenic. Postalo mu je žal, da se je spustil v to, in je rekel, da je imel lep dan, da ima opravke, da ostane še dva tedna v tem mestu, da ne mara amerikanskih lešnikov, da namesto robcev uporablja brisače, namesto glavnika pa vilice. Pri tem se je histerično zasmejal, ampak ženska je še kar naprej sivo zrla vanj. Ko je glasba za hip utihnila, jo je peljal k mizi in jo skušal posaditi na stol, ona pa je padla po tleh in se grozno zasmejala. Zahtevala je kozarec Župskega Rubina in ga na dušek izpila. Prišel je mož Tartaruga, ona pa mu je vrgla kos ledu v glavo. Mož jo je zagrabil in stresel ter jo vrgel po tleh. Ona je vstala in mu stlačila v usta celo pest ledu. Natakar je zakričal od bolečine, ker so ga boleli zobje. Dva druga natakarja sta odvlekla Tartarugo ven in rekla njenemu možu: »Zakaj vlačiš ženo sem, da nam potem dela škandale?« Tartaruga se je odplazil in začel se je program. Najprej je plesalka Afrodita zaplesala strip-tease. Tedaj je prišel noter Slavc Lesar, priplesal na oder in se slekel. Vsi so mislili, da to spada k točki, razen natakarje v in Afrodite, ki pa je imela močne živce in je plesala naprej. Nazadnje sta bila na odru oba naga. Muzika je utihnila, prižgali so luči, Afrodita je stekla za zaveso, Slavca Lesarja pa so natakarji odvlekli na stranišče in ga pretepli. Tudi jaz sem bil tam, ampak sem bil tako pijan, da ne vem, kaj je potem delal Miškin in kdaj je odšel.
8.
Miškina smo ponovno zasledili šele naslednji dan dopoldne okoli enajstih, v Emoni. Počasi je srkal pivo in sanjaril. Zraven prvega vrčka je pokadil tri cigarete in kratko domačo cigaro. Ob drugem je pokadil dve cigari. Ob tretjem tri cigarete in tri cigare. Misli so ga zapuščale, odpadale so z njega in se kotrljale po umazanih tleh. Nekatere so ga pozdravile, nekatere ne. Ni ga pozdravila misel na Vasiljko, na primer. Misel na Jurko pa je slabotno zamrmrala: »Živio …«, kot da bi še nekaj obetala. Toda čeprav je obetala, je vseeno odšla.
Pijanci so postali sitni; začeli so se norčevati iz njega, češ da je »inteligent«, in so mu polili hlače s pivom. Eden ga je imenoval »oštarijskega špiclja«, nekdo drug pa »Beatlesa«. Seveda je izgovoril e-a fonetično. Nazadnje so mu stresli vsebino pepelnika na hrbet. Zato je odšel od mize in se skril na drugi strani Emone. Naslonil se je na polico z novim vrčkom v roki. Zvijal se je kot pregriznjen črv, da bi našel najbolj udobno držo. Bil je čisto prazen, tak o prazen, da je postal skoraj neviden in so se ljudje množično zaletavali vanj. Potem so sramežljivo odskočili, ko so opazili da tam vendarle nekdo JE. Zabaval se je s spuščanjem kolobarčkov iz ust in jih je opazoval, ko so se vrteli proti stropu. Potem je v žepu otipal poročni prstan. Kupil je dva, toda potem, ko ga je Vasiljka izdala, je njenega vrgel proč. Svojega je obdržal, ne da bi vedel, zakaj. Mogoče zato, ker je zase kupil takega iz pravega zlata, za Vasiljko po ponarejenega. Toda to je bil samo odgovor v sili, da ne bi ljudje preveč spraševali. Dosti je imel spraševanja. Zadnje dni so ga vsi neprestano samo spraševali. Spraševala ga je mama, ki je na koncu rekla, da je »vesela, ker se je odselil.« Spraševal ga je Abarth in zraven delal s prsti šleka pac. Spraševala ga je Jurka in ga pomilovalno gledala z modrimi očesci. Spraševal ga je njegov oče in rekel, da je zaradi njega moral zapreti advokatsko pisarno in odpreti snack bar. Na koncu so ga vsi spraševali: »Kaj pa zdaj?« Edino čika Jovica se je prišel opravičit. Rekel je, da ga je imel za barabo, da pa je v resnici baraba Vasiljka. Toda, je dodal, da bo še vedno branil družinsko čast. Samo naj kdo poskuša kaj pri Jurki, pa ga bo prerešetal s svojim starim dobrim pištoljem. Da bodo že videli, je rekel, kako so se med vojno znali odkrižati nezaželenih oseb! Pa ne bodo dolgo gledali, ker bodo zelo hitro stali pred Luciferjevimi vrati.
Iz Emone je šel Miškin v Daj-Dam. Tam ni nikogar poznal in njega nihče. Še vedno je pil pivo in ni opazil, da ga je prinesel s seboj iz Emone. Prijelo ga je na stran. Odložil je vrček na polico in šel na stranišče. Ko je prišel nazaj, ni bilo več vrčka. Odšel je k Petričku. Tja sicer ponavadi ni hodil, ker ni maral ljubljanskih obrtnikov in homoseksualcev. Toda zdaj je tam popil en bitter s sodo in po nesreči razbil kozarec. Moral je plačati trikratno ceno, ker je natakarica trdila, da ga je nalašč.
Minuto nato je vstopil v Mesing, kjer so imele Bele vrane pravkar koncert. Jernej Jung je žalostno čepel v kotu. Roman Mazej pa je spraševal naokrog, kdo mu da sedem kovačev za kavo. Miškin je srečal Matjaža Turka, ki mu je plačal pivo in mu posodil nekaj denarja. Zraven njega je stala Manca Čermelj in zasanjano gledala v daljavo. Čeprav je bila stena le pol metra od njenih oči, je bilo jasno, da gleda v daljavo.
Ob dveh popoldne je Miškin bruhal v avli filozofske fakultete. Videl ga ni nihče, razen neke brucke. Ta je kriknila in zbežala ter se prepisala na stomatološko. Vratar je popravljal dvigalo v kleti in ni ničesar slutil. Malo pozneje je prišla Mia, mlado dekle iz Prekmurja, ki je nihče ne pozna, in ko je videla, kaj je nekdo naredil po tleh, je zbežala v Prekmurje in ni nikoli več prišla nazaj. Vsi ideali o slovenski univerzi so ji padli v vodo. Dandanes študira v Budimpešti zgodovino delavskega gibanja in pripravlja diplomsko nalogo z naslovom Rudi Čačinovič in njegova revolucionarna pot.
Do petih popoldne je spal v parku pred Narodnim muzejem. Ko se je zbudil, se mu je vrtelo v glavi in je imel zapacane oči. Toda začel je spet misliti. Obrnil se je k starki, ki je sedela na koncu klopi, in rekel: »Oprostite, koliko je ura?« »Pet,« je rekla starka. »Pet je in nihče mi ne postreže s čajem,« se je pritožil Miškin, »gospa, ali imate pri sebi morda kako knjigo od Kafke?« »Uh,« je pihnila gospa in vstala, »ne uporabljajte več takega besednjaka!« in je odšla. Miškin je naredil šobo in zmajal z glavo; »Pet, in nihče ne postreže s čajem. Izrazit primer pod-streženega človeka.« Potem je zagledal starčka, ki je krevljal mimo, in ga je vprašal, če ima s seboj kako knjigo od Kafke, da popoldne ob petih najraje prebira Kafko, je rekel. Kafka je kot nalašč za popoldne ob petih, vsaj v primeru, da ni čaja. »Obrnite se na knjižnico,« je rekel starček, »na železničarsko knjižnico. Tam imajo vse knjige o lokomotivah.« »Ah, seveda,« je rekel Miškin, »pet je ura in nihče mi ne postreže s čajem.« S težavo se je dvignil s klopi in šel nazaj v Mesing. Stopil je k blagajni in rekel; »Pet je ura in nihče mi ne postreže s čajem.« »Boste čaj?« je vprašala Tončka. »Tega nisem rekel. Bom konjak brez kruha in sendvič z alkoholom.« Toda blagajničarka ga je dobro poznala in mu je blokirala samo konjak in sendvič. Konjak je pustil, sendvič pa pozabil na stolu. Če ne bi bil pijan, bi videl, kako se je Bara Levstik v svojem polivinilastem plašču vsedla nanj. To je videl Karpo Ačimović in ji ga pomagal očistiti. Toda potem sta ji Sašo Šrot in Uroš Majcen vlila kozarec vode v žep. Bara pa je mislila, da ji je tako izredno kapljalo od dežnika. Sašu in Urošu sta se podaljšala obraza. Toda medtem je bil Miškin že daleč. Takrat ga še ni skoraj nihče poznal in nihče se ni zmenil zanj. Želel je biti sam in brez misli, tako kot dopoldne. Toda zdaj misli niso hotele oditi. Podil jih je; »Pššššš, ššš, beži, bu!« Niso šle. Zavil je mimo Slovanske knjižnice, kjer je včasih pred izpiti spal (ko je še imel izpite), v gostilno Pod skalco. Tja je zahajal samo takrat, ko se je prebujal v Slovanski knjižnici in je šel potem Pod skalco počivat. Dali so mu pol litra rebule, ker je pozabil, kaj je do takrat pil. Upiralo se mu je, a se je potrudil. Sedel je za mizo z nekimi tovariši, ki so si kazali čarovnije. Niti ene ni mogel razkrinkati. S široko odprtimi očmi je gledal, kako se je vžigalična škatlica postavila pokonci, ko je nekdo dal vanjo svoj las. Izvlekel je iz žepa škatlico, si izpulil las in ga dal v škatlico. Toda škatlica ni hotela sama od sebe vstati. Potem je čarovnik prijel škatlico, nekaj potegnil in škatlica je stopila pokonci. Eden od njih je rekel: »Tale je pa gotovo umetnik.« »Umetniki so grozno nepraktični in neumni,« je rekel drugi. »Imate kaj proti umetnosti?« je vprašal Miškin. »Ooo, ne! Smo za, samo vse umetnike bi obrili in ostrigli.« »Da, to vem,« je rekel Miškin, »to je vaš edini stik z umetnostjo.« Možje so se režali. »No, vsaj to,« je dodal. »Umetnost je zrcalo življenja. To so vas gotovo učili v šoli, če ste sploh bili v šoli. Toda to ni res. Umetnost JE življenje. Brez zrcala. Dovolite, ime mi je Miškin.« Ponudil je najbližjemu roko. »Ho, Miškin,« je rekel ta in jo zagrabil; stisnil jo je, potresal, pretresel, sprešal, stlačil in odvrgel, »ko sem zadnjič žagal drva pri Miri Mihelič, sem videl psa, ki mu je tudi ime Miškin.« »To,« je rekel Miškin – v mislih je imel stisk roke, »je bil pravi, pristni stik s proletariatom in kmečkimi množicami.« »Če hočeš, ti bomo dali še malo pristnega stika,« se je zarežal velik možakar in si zavihal rokav, izpod katerega je pogledala ogromna, kosmata roka. »Da, vem, je rekel Miškin, »mi, umetniki, vas vodimo skozi revolucije, stopamo z rdečo zastavo napredka in upora na čelu vaših vrst, vas vodimo do zmage, do lepšega življenja; ko pa zmagate, pa lop po nas. Mi smo večne žrtve svojih narodov. Seveda pa ne trdim, da sem ravno umetnik. Jaz sem bolj umetnost, umetnina. Da, jaz sem umetnina. Pred sabo pravkar gledate umetnino, tako kot bi gledali Mono Lizo ali spomenik Borisu Kidriču v Mariboru. Umetnina!« Možje so se začeli zoževati v krog okoli Miškina in ta se je začutil tako v stiski, da je švignil od mize in zbežal k Mačku. Hotel je vstopiti, a je skozi okno zagledal gospoda Rudolfa Trofenika in tovariša Dolenca, ki sta sedela vsak na eni strani Nataše Asejeve. Trofenik jo je hotel pretvoriti, da bi šla z njim v Portorož v Casino, Dolenc pa ji je odsvetoval, češ da je odgovoren in da jo mora čuvati, ker je Trofenik star nevaren petelin. Na koncu se je izšlo tako, da se je Nataša najedla in napila, potem pa odšla z lepim nasmeškom. Miškin si je premislil; če vstopi, se bo s Trofenikom zapil, današnji dan pa nikakor ni primeren za pijančevanje. Današnji dan je dan premišljevanja. Treba je premisliti, kaj storiti. Kaj bo, če ne bo? Vasiljka je neizpodbitno noseča. Jurka je zastražena. Res ni dan za pijančevanje. Zato je šel Miškin k Mraku, ker je mislil, da tako ali tako nima več denarja, da bi si kaj naročil. Pa se je zmotil. V podlogi starega suknjiča je našel dvesto petdeset tisoč dinarjev. Nikakor mu ni bilo jasno, od kod izvira silna vsot a denarja. Sedel je kar v plašču za mizo in naročil liter rebule. Potem je zaspal in sanjal, da spi hkrati z Vasiljko in z Jurko. Nenadoma pa se je znašel ob njem v postelji še Boris; to ga je vrglo pokonci v trenutku, ko ga je hotela zbuditi natakarica. Hotela ga je vreči ven, toda dokazal je, da ni ničesar hudega storil, in celo gostje ob sosednjih mizah so prosili zanj. Žulil je rebulo po kapljicah. Požirki so se mu upirali, kapljice pa ne. Po kapljicah se daleč pride, si je mislil. Misli ni več ne odganjal ne priganjal. Razložil je ljudem pri sosednji mizi, da je danes svetovni dan premišljevanja. Vsi naj premišljujejo o vietnamski vojni in o zagrebških nacionalistih. Ne nazadnje, je rekel, je treba dobro premisliti o mitu Jamesa Bonda, kajti, o groza, že peti film iz njegove serije se bliža Ljubljani in lahko bi si spet kak mladoletnik storil kaj žalega, če bo šlo tako naprej. Tu mu je natakarica že drugič ukazala, naj odide, a je Bojan Kunaver prosil zanj. Toda on je potem govoril o iskrenosti in poštenosti in je neprestan o spraševal; »Ali me razumeš? Razumeš?« Miškinu se je zavrtelo v glavi, na srečo pa sta prišli Bara in Mojca in Bojan Kunaver se je zapodil za njima. Tekli so do veže na Igriški 3, kjer so se punce lahko zaklenile.
Prihodnjič vrhunska pasaža, briljanca mistike, seksa in smeha: Miškin manipulira s Cankarjem!
