Ko sedemo, ko pripremo oči, zaslišimo njegovo oddaljeno hripeče petje. Približuje se skoz zavešene misli. Gleda nas vzpodbudno in prijateljsko. Tudi zasmeje se sem in tja, da nam pokaže zobe, ki so trdni in zares beli. Nič mesečinski. Pripoveduje nam poredna besedila, da bi nas razveselil. Z mnogimi vložki iz smehljanja. Vstaja in se preteguje od spočitosti, ko nas kliče k prigodi, pravkar zavohani.
Seveda nas zvabi čez prag in na zavratna križišča nočnega mesta. Seveda nam stoji ob strani. Zavaja nas z bliskovitimi zgodbami.
Včasih spregledamo: drugačen penast svet, v katerega tonejo razmajani zobje. Ivnati kožuh poje, ko ga maje zimska sapa na špici bele meniške kute. Tam prižiga zamrzlo zimsko sonce luske, ki neubogljivo odskakujejo. Slika se hitro utrne, ker on je ob nas, prijateljsko si ližemo z njim tace.
