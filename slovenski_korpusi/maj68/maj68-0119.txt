Nemočen si pod kupolo oblakov. Splašena zver, ki bega sem ter tja, da bi iz zank rešilno pot našla pred hrupom bližajočih se korakov.
Se tlijo ognji prednikov, junakov, katerih slava je tvoj sen bila. Ne išči jih. Razjarjen molk neba te stiska k tlom, v brezkončni zbor prostakov.
Vihar zabrisal je sledi in pota. Brez kažipota tiplješ v mrtvo smer, vselej nemiren kot splašena zver.
Nič več ne sanjaš, da boš našel dver, ki te v zavetje sprejme pod večer ... Zaman vsak up, da je, tvoj strah le zmota.
