stala ali se valjala lizala satje in oči niso hotele narazen zaradi sladkosti lepega dne med enajsto in drugo je padla beseda in noge so se opotekle in tekle zbogom
prideš in se raztogotiš
nikoli ne bi vedela za ta dan ki je če bi te ne bilo
mati odide vživeta v igro življenjedajujočo resnico ko ubijajo otroka ga kamenjajo in stiska majhne pesti in prazne dlesni prijazne mu ruvajo lase nepovedno ti ne odideš trdno se oprimeš svojega kolena z mislimi pod sončnikom ko se oglašajo tolkala in druge orgle in obsmrtne pesmi po dolinah dol po dolinah gor moti te neupepeljeni jezdec ki se sam zakopava seje travo in regrat in strup za golazen k njemu prihaja molitev k njemu prihaja telo in ničesar ne trdiš da se ne prestraši človeštvo tema dobrota sence
odpreš prazno pismo uganeš kaj je v njem nagledaš se ga nenagledanega do konca kot sol ga okušaš požiraš neizrazito slino ki z okusom zbada a je ne moreš utišati
nič ni na tebi takšnega brezmejnega podobnega smehu
v lastnih naplavinah ti je greh nemara neodpuščen med grehi objetimi spodvihanimi si srečna zaradi sebe
nemima ne spoznaš križa ne za svojega ne za pravega na ržišču pokopanega in se nočeš podpisati
