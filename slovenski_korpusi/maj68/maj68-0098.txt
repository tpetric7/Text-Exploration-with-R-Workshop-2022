Prihajaš ob zori vsakega sedmega dne in s teboj gre pesem oceanov, razpetih v objemu dišeče zemlje.
Iz tvojih rok sprejmem dve školjki. Prvo mi nastaviš na uho, za pesem vetra, drugo školjko mi na usta položiš, za arije zelenih bokov in šumečega krila tvojih trav in gajev. –
S tihim smehljajem na obrazu, dolgo in zbrano poslušaš mojo pesem ... Dokler ne spregovori žalost iz tvojega glasu, ki z zamolklo bolečino razklanega drevesa naznani zasluteno grobišče.
Zašel sem v puščavo plazilcev, ne da bi vedel kdaj ... Kačja žrela sikajo okoli. Polno strupenih slin je na mojih rokah. Bežim ... in že sem sredi ravni porumenele od curkov sonca. – Med divje zveri sva zašla, šklepetaje brusijo zobate čeljusti. Preteče renčanje spremlja moj beg.
Tedaj vzameš tretjo školjko, veliko in močno kot volčja past ter vanjo naženeš pretečo zverjad. – Razpneš peroti in me kot orel poneseš v visoki pristan modrih gora.
Tam šatoriva med koralami usahlih morij, igraje na struno trav veliko rojstvo samote ... umirjaš me s prgiščem biserov nabranih na produ jutranje reke.
Izgineš ... in spet šest dni in niči šest, v samoti te čakam zvest. Na kamnu sedeč osamljen kot smrt ...
Na poti nevidni nekje pa ti, Talisman moj, v skrinji vetrov in voda buden in tih kot stražar, tri školjke za brata ohraniš.
