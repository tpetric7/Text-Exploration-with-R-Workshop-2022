GLUHI DOPISNIK
Delo je objavilo poročilo o prvomajski paradi iz Beograda. Dopisnik je pravilno ugotovil, da so malčki s harmonikami iz Šentvida nad Ljubljano korakali v sprevodu in zaigrali pred tribuno. Le v naslovu zaigrane pesmi se je zmotil. Res je, da je lepo biti v naši domovini mlad, toda zaigrali so Pesem o Titu.
STROGO ZAUPNO
V prvomajski paradi so se pred očmi tujih vojaških atašejev in mnogih drugih zvrstila tudi nova orožja, s katerimi je oborožena naša armada. Televizijski poročevalci in novinarji so se skrbno izogibali povedati izvor teh orožij, čeprav je bilo očitno, da so tisti, ki bi jih ta informacija peklila in s katero bi se morda lahko okoristili, orožja dobro poznali že od drugod.
ZGODOVINA ŠPORTA
Z nogometom so se ljudje v našem mestu ukvarjali zaradi krepitve telesa, iz športnega entuziazma. Osrednji klub je drsel iz leta v leto niže. Potlej smo se domenili, da naredimo iz njega posel. Nogometnim vernikom naj za denarce posredujemo ob nedeljskih popoldnevih poldrugo uro »športnega« izživljanja. Zdaj pa gre še ta poslovna dejavnost rakom žvižgat. V poslovnem življenju si lahko včasih privoščimo, da likvidiramo slabe gospodarje in slabe delavce.
KONČNO
Caravella je pristala. Osrednji problem našega turizma je rešen in reševalcem potopljenih monopolističnih
upov smo dodobra stopili na prste. Pri vsem tem pa obširnim sestavkom v Delu ni bilo treba reči ostro, da je črno črno in belo belo.
PRVI PRISPEVEK
Pred dnevi smo pisali o prizadevanjih, da bi študentje dobivali revije za družbena vprašanja in književne revije po znižanih cenah. S prenehanjem izhajanja Pespektiv se je tovrstni izbor zmanjšal in je tako doseženo znižanje. Sicer res števila revij, toda – namen posvečuje sredstva.
