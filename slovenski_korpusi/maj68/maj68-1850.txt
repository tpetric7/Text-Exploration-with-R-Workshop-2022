Mislil je, da so temu krive visoke pete. Niso bile krive visoke pete. Takole leže se je prav jasno kazalo: ženska je bila kakih pet centimetrov večja od njega. Razveselil se je. Nikoli še ni imel tako velike ženske. Ko pa je začutil, da štrle njeni podplati daleč izpod površine njegovega telesa in ko je hip na to opazil, da še nobene ženske ni tolikokrat poljubil na vrat kot tole danes, se je zavedel nenavadne resnice: da je vse življenje čutil neznosno nežnost do drobnih zelo zelo drobnih žensk s tankimi kostmi in po možnostmi kratkovidnimi očmi.
Ženska se je držala precej naprej. Nepravilno držo ima, so ji prav gotovo govorile učiteljice, ko je hodila v osemletko. Ta drža ga je prevarala: ženska ni imela majhnih prsi, niti podloženega modrčka ne, njene prsi so poplesavale čisto samostojno: deloma trde, deloma mehke, prožne torej, so bile prav tako samostojne kot na primer roke. Ali noge. Ni si jih upal dotakniti, ni si upal potisniti dlani med dojki, bal se je, da ga bosta pograbili. Če bi ženska ne imela nog, bi lahko s temi dojkami hodila. Resda samo kot ameba, ampak hodila. Hotel jo je vprašati: če se kdaj kopaš gola in plavaš crawl ali tedaj krožiš tudi z dojkama?
Ženska je ležala na hrbtu in štela. Kaj naj bi počela? Prepozno se je zavedla, da zaničuje tega moškega. Bil je slab primerek samca: izredno širok prsni koš je bil tenak kot list, noge pa niso bile v skladu z atletsko zasnovo telesa: bile so mršave. Obleka me je premotila, je pomislila. Obleka ali pa frizura. Ne, nasmeh. Vendar ni mogla razvozljati, na katerega pevca jo je spominjal. Pri triinpetdeset se ji je telo napelo:
Moški je začutil kratko bolečino. Bolj kot mu je bila prijetna bolj ga je spravila v obup. In tem hitreje je šla stvar navzdol. Telo ženske je bilo nenavadno trdo. Mišice so ji že davno ojeklenele. Najbrž od smučanja. Da, to je smučanje, je pomislil, ko ji nog ni mogel upogniti ne previsoko, ne preveč na stran, a te iste noge so vedno mirno zavzele vsak položaj in vztrajale v njem. Spomnil se je na primer iz prirode: jelen se samozadovoljuje tako, da drgne z rogovjem ob kakšno deblo … Jelenu zadostuje kakih sedem deset sekund pa je vse mimo. Torej sem vseeno na boljšem, je pomislil. Ženska se je stisnila, stisnila v tisto nasilno stiskanje, notranje stiskanje, ki ga moški ne morejo razumeti, razumejo samo to, da je zlagano, nekoristno, smešno.
Ženska pa je norela od sreče. Njeno telo, vsaj tako je verjela, je bilo desetkrat gosteje kot telesa drugih žensk prepredeno s čutnicami. Dovolj je bilo, da se je v trolejbusu kdo prislonil obnjo, in že je norela. Redko kdaj ji je uspelo ostati nezadovoljena. Nikoli še ni zmogla prebaviti moškega tako prekleto neprizadeto. Pograbila je njegovo roko in si jo potisnila na prsi. Izmaknil ji je roko. Takrat je ženska začutila, da se še sploh ni dotaknil njenih čudovitih prsi, ki so se vedno vsi žogali z njimi, to jo je navdalo z novim valom popolne sreče. Prepozno se je zavedela, da je potegnila glavo tega moškega, tega samca, nekam navzgor in da jo poljublja po ustih, očeh, laseh. Božala ga je po ploščatem trebuhu in mršavih stegnih in previdno mu je dovolila, da se je vlegel poleg nje in se predal počivanju.
Moški je imel mrzle prste, ki so že davno postali vlažni od potu. Noge ji je premikal z zamišljenostjo arhitekta. Trudil se je, da bi žensko spremenil v zložljiv stol ali nekaj podobnega.
Ženska je dobro uro poskušala vse, kar se z moškim da poskusiti, da bi ga znova usposobila. Mogoče je vso to počela prehitro, prevztrajno: sama se je zavedala, da tega še nikoli ni počela tako goreče in tudi tako vneto ne.
Moškemu je brodila po glavi neka plesniva misel. Zrcalila se je v njegovih mišjih očeh in v tresenju njegovih ustnic. Žensko je zložil tako praktično, da jo je stisnilo v grlu: neprijeten srh, tako da je pomislila: kot da sem pri ginekologu. Moški pa je lahko vstopil vanjo kot bi na primer stopil iz ene sobe v drugo. Od jeze jo je pogrelo. Srh ji je zvišal temperaturo. Moški pa jo je gledal tako neumno, da se ji je zazdelo potrebno imeti nekaj razumevanja z njim.
Dolgo ni opazila ničesar. Spet je začela šteti. Prišla je do tako visoke številke, da se ji je vse pomešalo. Začela je znova, pa se je nenadoma globoko v njej nekaj oglasilo. Začutila je, da je črv, ki je kar naprej obstajal črv, položen vanjo neverjetno skrbno in neverjetno pravilno. Črv sploh ni čakal na boljše čase, sploh se ni grel: črv pa tudi sploh ni poskušal biti kaj drugega kot običajen beden črv: ni se zaganjal naprej, ni napadal, ni pritiskal. Črv se je preprosto črvil: malo se je krčil, malo daljšal. Ni pridobil na prostoru, tako pa je vsaj ostal na pravem mestu.
Ženska je globoko v sebi umolknila: ni opustila samo mišice v rokah in nogah, morda je poskušala ustavljati vsako zadnjo mišico v sebi, celo tiste, ki se ne dajo ustavljati … še sama je čutila, da tudi s pljuči, jetri, predvsem pa srcem prisluškuje tistemu deževnikovanju tam nekje skrajno daleč. V ženski je rasel strah, da se ta moški ne izgubi v njej. Da ne utone. Ta strah je bil dražeč, lep in vzpodbuden. Ženska je previdno pričenjala valovati. Bala se je, da bi moški karkoli opazil, karkoli začutil, hotela je poponoma skrivaj nekoliko pomagati deževniku. Morebiti deževniku samo nekoliko zboljšati položaj, ničesar drugega.
Preteklo je kake pol ure. Moški se je neznosno dolgočasil. Ni vedel zakaj to počenja, niti ni mislil tega počenjati, vendar je počenjal. Ženska je premagala svoj sram in ga božala s konicami prstov in z dlanmi in s pestmi in poljubljala ga je po glavi in ramenih, če jih je le dosegla. Ženska je spoznala, da je to moški, ki se trudi zanjo. Ki se ŽRTVUJE zanjo. Njegova mirnost, odločnost, nesebičnost, urejenost – vse to ji je ugajalo, tako, da se mu je začela nasmihati. Ko je našla zadnjo lastno in jo opredelila, ko je po dolgem pogonu ujela besedo ŽRTVUJE SE, se je preprosto skrčila kot zrezek, ki ga vržemo v vrelo olje. Zacvrčalo je. Zelo mnogo takih drobnih in sijajnih uspehov je imela za sabo, ni se ji bilo treba pritoževati, dobro se je spominjala (z možgani in telesom), da se taki dogodki razlikujejo po jakosti in trajanju, kaj tako čudovitega kot je bilo to danes, si ni nikoli predstavljala. Ni slutila. Morebiti bi se odrekla prejšnjih uspehov, ali vsaj dela prejšnjih uspehov, ne bi jih več pripoznavala, ne bi jim več dajala ustreznega imena – pa je seveda bila preponosna. In ta hip si tudi ni pripisovala dovolj razsodnosti za daljše razmišljanje. Oklenila se je moškega, v hipu, ko je čutila, da se ji bodo udrle solze po licih, je izbruhnila v dolg odrešilen smeh.
V petih urah jo je zadovoljil petkrat. Pri tem pa je ves čas kazal vsa znamenja očitne impotence. Zanj je ženska porabila v nekaj urah več kretenj, poljubov, besed, vzpodbudnih vzdihov kot za kakšnega prejšnjega v par mesecih. Ženska je že davno pozabila besedo ŽRTVOVANJE. LJUBI ME, jo je prešinjalo. Joj, kako me ljubi. Dobro je vedela, da je to tisti moški, ki je nekoč moral priti. Točno tisti, ki ga je čakala. Bilo ji je do kraja jasno, da ta moški nikoli več ne more oditi. In zakaj – prosim vas – naj bi sploh odšel? Saj mu vendar nudi petstokrat več kot potrebuje. Nikoli se mu ne bi odrekla. Absolutnost te misli je spremenila v usodo: v absolutno določeno. Moški, ki je vedno uporabljiv in tako rekoč neuničljiv, je zaspal zvit v klobčič.
Bila je nedelja. Ženska se je zbudila ob enih. To se ji še ni zgodilo. Moški je pojedel za zajtrk tri jajca s šunko in spil liter mrzlega mleka. Sedel je v njenem najljubšem, starem naslanjaču, ki po svojih dimenzijah spominja na stole-postelje na koleščkih, ki jih uporabljajo v bolnišnicah. Moški je bil bled in se je s pobožno natančnostjo, resnostjo predajal enemu samemu početju: sedenju.
Ženska je odprla kuharsko knjigo in listala od jedi do jedi. Nobena jed ji ni bila dovolj komplicirana, skrivnostna, neponovljiva. Danes bi bila zmožna narediti kosilo, ki bi bilo vrhunec kuharske umetnosti. Moškemu je spekla debel svinjski zrezek, to je bilo vse, kar je imela v hladilniku. Moški je pojedel zrezek in solato, popil dve kavi in prižgal kratko smrdečo cigaro. Potem je rekel: Rad imam hladne ženske. Klade. Ledene klade. Ki v postelji jokajo. Po možnosti.
