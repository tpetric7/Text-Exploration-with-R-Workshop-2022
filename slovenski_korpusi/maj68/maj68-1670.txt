Uporaba v primeru impotence, inertnosti v komi, slabe prebave, zaprtja, neemancipiranosti, eksplozivnega revolucionarizma, pedagoške izprijenosti, pese s premalim odstotkom sladkorja, političnih diskvalifikacij, cestnih afer, nerazvitosti, nacionalizma.
Uporaba družbena (skupinska ali individualna)
Tistim ljudem v zeleni stolpnici in rjavem stolpiču so cenzurirali opoldansko spanje – utemeljen razlog: sanje z refrenom; popevka zunaj festivala slovenskega narodnega okusa.
Zdaj se vse to maščuje: vsakodnevna erekcija političnih organov.
Zdaj se vse to maščuje: ostala sva sama ata in mama, joj, kaj bo z nama, joj, kaj bo z nama, kje je salama (MO-TK)
Zdaj se vse to maščuje: pogodbe s Francijo na majavih nogah in družbena posestva v konjukturi, rentabiliteta pa je vprašanje, rentabiliteta pa je vprašanje.
Zdaj se vse to maščuje: Višja šola za organizacijo dela, mi smo za menagerstvo, poslovnost in poslovne sex-parties, pravim, ljudi rešuje zdrava pamet in delo in ne samo politična pamet. Slovenci, dajte dinar na dinar, vse založite za STRADO DEL SOLE, pamet nas zapušča, ker smo tako osamljeni, slovensko javno mnenje dokazuje pritisk političnih dogodkov, višja stopnja pripadljivosti ljudi državi,
pomislite, danes smo pripravljeni dati večji odstotek ND za oborožitev, da ne govorim o Borovo škornjih, to se ve,
pomislite, tudi popevka mora biti aktualna in vse to se danes maščuje. Kaj vse se danes maščuje.
