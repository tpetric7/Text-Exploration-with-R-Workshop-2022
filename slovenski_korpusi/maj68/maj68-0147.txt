Smreke na robu gozda so vrgle po pobočju sence, ki so oplazile travnik, njive in se približale Jelovju; preplazile so prve hiše ter se razlezle po vasi. Najprej so polizale šolo na koncu vasi, Krivčevo gostilno, učiteljski blok, zdravstveni dom, obe trgovini, mesarijo … Kazalo je, da jih je cerkveni stolp poskušal zadržati, vendar so ga preplezale in se spustile še niže proti Dravi.
Bilo je v zadnji jeseni, sončni in prijazni pohorski jeseni. Ker v šolski menzi v septembru še niso pripravljali hrane za učitelje, sta učiteljici Beti in Majda večerjali na vrtu Krivčeve gostilne. Hiteli sta, ker sta pač zmerom hitro jedli, kot bi se bali, da jima bo kdo snedel večerjo. Tega večera se jima je še posebej mudilo. V šolo sta morali na sestanek. Mahoma sta uzrli Jožeta in Tomaža, ki sta pravkar stopila iz gostilne. Mlada učitelja sta šla mimo vrta in nista videla tovarišic, ali pa sta se samo naredila, da ju ne opazita.
Beti je pričela: »Glej domišljavca!«
Majda je dopolnila: »In še kakšna!«
Beti: »Ta Jože pa je že tako domišljav. Toda podkurila mu bom. Kaj misli, da ne vem, da se je med počitnicami shajal z Marinko iz osmega razreda. Če bi ne imela stikov med seboj že med šolskim letom, bi se tudi med počitnicami ne našla. In šele štirinajst let je deklici.«
Majda: »Pa ko bi bil vsaj lep. Suha južina je. Ne razumem, zakaj se Tomaž druži z njim, Tomaž je tih in skromen. To pa … Toda Tomaž dela zmeraj narobe. Druži se s tistimi, ki ga niso vredni.« Majda je za trenutek obmolknila, pogledala proti gozdu in grižljaj kranjske klobase se ji ni zdel več tako dober. Pogledala je na uro: »Čez deset minut morava biti v šoli,« je ugotovila Beti in nadaljevala: »Kdaj bo že konec teh priprav za proslavo! Cele počitnice so nam požrle. Ko bi vsaj kdo plačal za to dodatno delo in skrb.«
Majda je mazala gorčico in mislila na Tomaža. Tomaž, zakaj me ne maraš? Zakaj me nihče ne mara? Za trenutek je bila prepričana, da je Jože kriv, ker je Tomaž hladen do nje. Spomnila se je tudi, da je Jože priporočal Železniku, ki je pripravljal program ob odkritju spomenika, naj je ne jemlje za napovedovalko, ker govori, kot bi imela žgance v ustih. Ona pa si je že vse pripravila. Stala bi na odru in povezovala posamezne prizore. Dala bi si narediti novo obleko modre barve. Tomaž ji je lani dejal, da ji pristaja modra barva. Tomaž bi sedel v prvi vrsti in bi gotovo pomislil, da ni napak, čeprav je že precej debela. Le zakaj se tako redim?
»Tale Jože je brez značaja,« je rekla na glas in pogoltnila zadnji krajec klobase. Beti je takoj poprijela: »Da, in tudi brez morale. Ali veš, da je spal tudi že z Erno, tisto cipo?«
»Nikoli se ne bi spozabila tako daleč,« je rekla Majda.
Plačali sta in odšli. Njuni obilni postavi sta se zibali v bokih. Šli sta hitro in zviška odzdravljali vaščanom, ki so ju pozdravljali, bolničarke Erne, ki je slonela na oknu zdravstvenega doma v belem plašču, pa nista niti pogledali.
Šola stoji na koncu vasi. To pa ne pomeni, da je bila pot dolga. Ne, vas ni kdo ve kako velika. Tri ceste se sekajo v Jelovju. Ob tem križišču so zgradili hiše, ob vsaki cesti jih je po nekaj. Na tem križišču bodo tudi odkrili spomenik padlim borcem; v Jelovju so bili prvi pohorski partizani. Vsa vas se je pripravljala na ta praznik. Ceste so posuli z gramozom, prebelili hiše in popravili cestno razsvetljavo. Tudi šola je bila spremenjena. Na novo so jo prebelili, očistili so nesnago okoli nje in napeljali vodovod. Stara, dobra šola iz terezijanskih časov se je pomladila. Učitelji, ki so skrbeli za kulturni program, so bili tudi že nervozni. Veliko časa so žrtvovali že med počitnicami, sedaj pa se je pričel že pouk, pa še zmeraj niso vsega pripravili.
Zato so imeli tega večera v zbornici sestanek.
Upravitelj vstane in začne govoriti o tem, da bo prišel na proslavo tudi zvezni poslanec. Majdo pri tem zazebe, Železnik se spomni na program. Tako sedijo okoli mize: Miro (prizadeven mlad biolog – posluša), Majda (zagrnjena v molk od časa do časa pogleda k Tomažu), Beti (gleda v list pred seboj in misli na použito kranjsko klobaso), Tomaž (prav ta dan praznuje petindvajseti rojstni dan in misli, katero deklico bo ta večer povabil na praznovanje; on se na vse to, kar je v zvezi z odkritjem spomenika, jezi), Jože (posluša upravitelja in od časa do časa misli na svojo nesrečno ljubezen v Mariboru), Železnik (računa, koliko bo zaslužil pri kulturnem programu) in upraviteljeva žena, ki edina posluša moža. Upraviteljevi stavki so kratki in jedrnati. Pameten mož je. Učitelji ga spoštujejo zaradi osivelih las, dobrega srca in razumnosti. Niti nagrajevanje po učinku ni resneje omajalo njegove avtoritete.
»Vem, da ste že veliko žrtvovali za to proslavo, toda saj veste, da tega ne more pripraviti nihče drug v Jelovju. Še bolj se moramo potruditi. Danes sem zvedel, da pride k odkritju spomenika tudi zvezni poslanec.« Potem je povedal, da pride na šolo neka nova učiteljica. Vsi so se začudili, Tomaž se je še bolj zakrknil. Po končani seji so se učitelji porazgubili. Vsak je mislil na svojo nalogo; Železnik na program, Beti na razstavo, Jože na recitacijo, upraviteljeva žena na pevski zbor …
Mrak se je že razlezel med hišami, večernica je mežikala in cestne svetilke so pomembno prebadale mrak. Miro, Tomaž in Jože so se dogovorili, da se dobijo čez četrt ure v Jožetova sobi v bloku, kjer bi praznovali Tomažev rojstni dan. Tomaž je hitel v pisarno trgovskega podjetja, kjer ga je čakala Danica. Z njo bo nocoj praznoval, Miro je bil zvest Tatjani iz Ljubljane, Jože pa je hitel v ambulanto, da povabi bolničarko Erno. Erna ga je čakala. Še zmeraj je bila v belem plašču in je naslonjena na okno opazovala večer v Jelovju. Avtobus je že davno pripeljal. Jože jo je želel le povabiti, potem pa je misli v gostilno na večerjo. Odprl je vrata ambulante, Erna se je odtrgala od okna. Stopil je k njej in jo hotel poljubiti.
»Pazi, vidi se skozi okno,« je rekla in obrnila stikalo. Mrak ju je objel. V sobi je dišalo po jodu, zdravilih in Erninem močnem telesu. Sedla sta na divan za paciente, ki je bil pregrnjen z belim prtom iz umetne mase. Poljubila sta se, njega je dražil vonj zdravil in joda, njo njegovi prsti, ki so jo rahlo božali po laseh in tilniku. Za take reči je bila Erna občutljiva. Močneje sta se oklenila. Jože je bolj sebi kakor njej dejal: »V gostilno moram na paradižnikovo solato.«
»Ali se boš vrnil sèm, ali greva kam ven?« je zašepetala.
Povabil jo je k sebi v sobo. »Praznovali bomo Tomaževo petindvajsetletnico.« Tomaž ji ni bil zoprn. »Tu te bom počakala, da se navečerjaš, potem greva skupaj v blok.«
»Ne, sama pojdi, onadva bosta že tam.«
»Pa vendar ne morem priti sama tja, to ne gre, to …«
»Prav sama boš šla.«
»Kot cipa, kaj! Zakaj se bojiš z menoj skozi vas celo v mraku? Sama se naj plazim po prstih po bloku kot prava cipa, kaj?«
»Ne ponavljaj toliko te cipe. To mi gre na jetra.«
»Me veseli. Na jetra ti gre. To je vulgarno, kaj? To pa ni vulgarno, da sem se že nekajkrat splazila k tebi po prstih, da si me slekel in odvlekel v posteljo. Samo v postelji me poznaš, sicer se me izogibaš.«
»Dobro, oprosti. Kriv sem, čeprav moraš priznati, da te z veliko težavo ni bilo treba vleči v posteljo. Prav, nič več ti ni treba priti.«
»Kolikokrat si že rekel to, pa sem se te potem spet usmilila, ko si me prosil, naj bom s tabo, ker ne moreš pozabiti tiste gospe iz Maribora.«
»Ne govori o njej! Čuj, ne govori o njej!«
Erna je vstala in divan se je kar oddahnil. Spet je prižgala luč. Oči so ju zaskelele od svetlobe. Bilo mu je žal, da je kričal na Erno. Stopil je k njej: »Oprosti, Erna! Ne bom se več prepiral.«
»Saj nisem začela jaz.« Bila je užaljena, nekaj časa ga je molče gledala, potem je pristopila k njemu in ga prijela za roko.
»Ali boš prišel sem?«
»Ja.«
»Je ne moreš pozabiti?«
»Pozabljam jo!«
V njem se je spet začela nabirati jeza, ker ga je spet vprašala po Mileni. Le zakaj je tako radovedna, se je jezil.
»Kako ji je bilo ime?« je spet vprašala.
Molčal je, tudi ona je molčala. Spet sta sedla na divan, ki je presunljivo zaškripal. Vonja po jodu nista več čutila. Čez nekaj časa je spet vprašala:
»Ali jo imaš še zmeraj rad?«
»Ne vprašuj me, prosim.«
»Je bila lepa?«
»Ne!«
»Zakaj jo pa ljubiš?«
»Ker je bila prva.«
»Kaj? Bila je prva?«
V njem je zavrelo. Že spet ga posiljuje s temi neumnimi vprašanji. Le zakaj pretirava ta bolničarka? Mogoče ga ima rada, toda tudi drugi so bili menda že z njo. On je nikoli nič ne sprašuje, ona pa venomer sili vanj: je bila lepa, jo ljubiš, je bila prva …
»Pri vragu, ja, prva! Nehaj že spraševati. Če te zanima, ja! Bila je lepa, lepa, stokrat lepša kot vse pohorske babe s teboj vred!«
Tudi ona je vstala in zakričala. »Pojdi, pojdi in me ne išči več!«
Zaloputnil je vrata in stopil na cesto, ona pa je zopet sedla in globoko vzdihnila. Celo solze so ji prišle v oči in v prsih jo je tiščalo. On pa je šel preko trga v Galmovo gostilno. Erna mu je hotela podati roko, pa je ni znal pobožati. V gostilni ga je pozdravil zatohel zrak, napolnjen s cigaretnim dimom in vonjem po vinu. Sedel je v kot in gledal mrko predse. Nekaj mož je molče pilo vino. Bili so drvarji, ob steni so stale sekire. Naročil je paradižnikovo solato, pol klobase in vino. Jezil se je nase in na Erno, najbolj nase. Tako neumno se je prepiral z Erno, kaj bi pa bilo narobe, če bi jo spremil do bloka. In že spet je govoril o Mileni. Pri vragu, zdaj pa je že čas, da jo pozabi. Mu je postala sredstvo za žalost, plakat za sentimentalnost kot Helena Cankarju? Ne, njo, Mileno je resnično ljubil. Kolikokrat je sedel na vrtu Krivčeve gostilne in gledal, kako so utripale luči na koncu Dravske doline. To so bile luči Maribora. Kolikokrat se je cmeril, ker ni bil prav takrat v Mariboru, kjer bi lahko bil z Mileno, če bi ne bilo njenega moža doma, ali pa bi sedela kje v kavarni in srkala turško kavo in govorila o tem, da jima je kljub vsemu lepo. Že dvakrat je bil v Mariboru in je ni bilo. Le zakaj ni prišla? Ali se je že naveličala pustolovščine? Prestrašil se je besede. Zmeraj je imenoval to razmerje ljubezen. Kaj, če je bilo zanjo vse le pustolovščina? Ne, ni mogoče. Zakaj je potem jokala, ko je odšel v Jelovje? Ženske, ki si želijo le zabave, se vendar ne jočejo. Zakaj ni prišla in že mesec dni nič ne piše. In Erna? Ta čudna Erna. Minilo bo. Povečerjal je in pil črno vino. Segrelo ga je. Vino je koristna reč, je pomislil. Gledal je drvarje. V gostilno je vstopil doktor. Prišel je na svoja dva deci. Jože ga je pozdravil, plačal in pri tem pomislil, kako zelo je že spet na psu z denarjem.
Nekaj trenutkov kasneje so bili že zbrani v njegovi sobi Miro, Tomaž, Danica in Jože. Bilo je čudno razmerje – trije fantje in eno dekle. Ona je bila Tomaževa. Tomaž in Danica sta sedela na Jožetovi postelji, Miro na stolu, Jože na tleh. V rokah so imeli kozarce konjaka. Tomaž pa je držal z levico Danico okrog pasu. Toda niso bili prav veseli. Jože je mislil na prepir z Erno, Miro na čudnost položaja, Tomaž na proslavo. Miro je bil že tretje leto v Jelovju. V Ljubljani je dokončal študij na višji pedagoški šoli. Bil je najboljši študent. Biologija mu je pomenila smoter življenja, posebno zoologija – mikale so ga žuželke, metulji. Želel je nadaljevati s študijem na univerzi, nekoč napisati disertacijo o metuljih in postati asistent na fakulteti, želel je živeti med mikroskopi, prebodenimi metulji in leksikoni. Tu v Jelovju pa je bilo vse tako banalno. Čas se je vlekel kot kurja čreva, on pa je učil otroke o asimilaciji, klorofilu, sončni svetlobi. Otrok ni to kaj prida zanimalo. Tako se je tudi ta večer jezil nase, na Jelovje, na štipendijo, na ves svet in tudi na tisti vsakdanji deci konjaka v roki. Dolgčas, da bi poginil. Tedaj ga je spreletela čudna misel. Kaj ko bi tako iz dolgega časa prevzel Tomažu to njegovo Danico. Saj je ne ljubi v resnici. Prav, pojdimo! In začel je kovati načrte …
Tudi Jože se je jezil, ker so bili tako tihi in resni. Vstal je in že četrtič nazdravil Tomažu. Potem jih je silil, da so na dušek izpili ves konjak. Tedaj je privlekel iz shrambe buteljko in začeli so piti peneče se vino. Malo so se razživeli. Danica je začela dražiti Tomaža z Marjeto. On se je branil: Saj vendar vidiš, da bi se izgubil ob njej. Enkrat več je je kot mene. Pa starejša je za dve leti.
»Zakaj pa ti je potem pisala?« je nadaljevala Danica.
»Saj mi ni!«
»Je ti, je ti, jaz vem,« se je hahljala Danica.
Jože ni mislil več na ženske. Zdelo se mu je čudno, da niso bolj veseli. Prav nenavadno je, da so žalostni ob polnih kozarcih. Prijel je steklenico, v kateri je bilo še skoraj pol litra konjaka, in jo zagnal skozi okno. Začudeni so ga pogledali. Potem jih je silil z vinom. Tudi Tomaž je vstal.
»Vraga! Veselimo se!« In pili so iz buteljke in plesali, Miro je pogledal Danico, ki je umaknila pogled.
»Prekleto, se mi že vrti,« je ugotovil Tomaž.
»Plešiva!« Plesala sta neki čudni ples. Divjala sta in tleskala z rokami. Medtem sta si metala steklenico in jo razbila. Jože je šel v shrambo po drugo. Spet sta pila in pela neumno popevko, ki sta jo znala le na pol. Zabrnel je zvonec. Vedeli so, da je prišla Železnikova žena prosit za mir. Jože je stopil k vratom, Danica se je skrila v kopalnico, Tomaž je sedel na tleh, Miro pa na postelji.
»Lepo prosim, če bi lahko bili bolj tiho. Mala ne more zaspati, saj razumete,« je prosila Železnica.
»Prav! Oprostite! Lahko.« Zaprl je vrata. Tudi Danica se je vrnila iz kopalnice in poznalo se ji je, da se je česala.
Miro jo je povabil k sebi na posteljo in začel govoriti o Železniku: »Ta se je tudi zaletel. Še trideset let mu ni, pa ima že tri otroke. Pa sam služi.«
»Zakaj pa ne pazita,« je rekla Danica.
»Ne znajo vsi tako kot midva,« se je zarežal Tomaž.
»Vidim, kako je včasih slabe volje,« je nadaljeval Miro.
»Rad bi šel kam z nami, popil steklenico piva, pa ne sme.«
»Mora biti doma pri ženki. Mora tiščati noge v lavor s toplo vodo. Mora zibati najmlajšo.«
»Ona pa tudi nič ne dela. Po vasi hodi in klepeta.«
»Neumna je ko noč,« se je razjezil Jože. »Vraga, nič ni neumnejšega od nas in od naših kolegic. Kaj smo pa učitelji pametnejši? Kaj sta pametnejši Majda in Beti. Povejte mi! Edina strast na svetu jima je – žreti vroče kranjske klobase z gorčico, prežvekovati in se rediti.«
»Seveda, ker nimata dedcev,« je zabrundal Tomaž. Jože je nagnil steklenico in jo podal naprej.
»Lahko bi se ti katere usmilil,« ga je zbodla Danica.
»Saj nisem zmešan. Čeprav vam rečem, da je to vse skupaj neumno.«
»Kaj je neumno?« je vprašala Danica.
»Vse je en drek,« je rekel Tomaž.
»Nocoj si nemogoč,« je rekla Danica.
Niso se mogli razživeti. Miro se je spomnil, kako so se zabavali v Ljubljani. Tu pa je vse tako neumno in banalno. Jože je prej pravo uganil. Vsi skupaj so neumni, vsi ti prosvetarji niti polintelektualci niso.
»Glasbo bi morali imeti,« je rekla Danica.
Pri vratih je zazvonilo. Jože si je na tihem želel, da bi bila Erna. Pogovorila bi se. Šel je k vratom. Na hodniku je stala mlada ženska.
»Oprostite, kje stanuje upravitelj?«
Povabil jo je v sobo. Obstala je med vrati, le kovček je izpustila. Tomaž je še zmeraj sedel na tleh.
»Vi ste naša nova tovarišica?« je vprašal Miro prijazno.
»Ja, Veronika mi je ime. Dober večer. Prosim, kje stanuje upravitelj?«
Tomaž na tleh se je oglasil. »Jaz sem upravitelj!«
Ni mu verjela. Molčala je. Spet se je oglasil Miro, ko da bi se opravičeval.
»Veste, praznujemo petindvajsetletnico Tomaževega rojstva,« in pokazal na Tomaža, ki se je skobacal na noge in rekel tako razločno, da je vse zazeblo:
»Na današnji dan so mi ubili mamo.«
Danica je skočila k njemu in mu jela prigovarjati. »Tomaž, pusti to, pusti!«
Jože je dvignil Veronikin kovček in šel z njo po stopnicah do upraviteljevih vrat. Začudena in s črnimi slutnjami je stopala za njim.
»Tu stanuje upravitelj. Soba je že pripravljena. Lahko noč!«
Zahvalila se mu je in pozvonila.
Danici je postalo slabo. »Smem v kopalnico, da se umijem?« je prosila.
Miro jo je spremil z izgovorom, da ji da kolonjsko vodo.
Tomaž je poiskal še eno steklenico vina. Nagnil jo je, da mu je teklo po bradi in vratu za srajco. Pil je, dokler ni izpraznil do polovice. Vtem se je vrnil Jože.
»Daj še meni,« je rekel in nagnil steklenico.
»Lepa je,« je rekel Tomaž.
»Kdo?«
»No, ta nova … Veronika, ali kako je že rekla.« »Ni slaba. Škoda, da stanuje v bloku. Rad bi jo spremljal še dalje. Imel jo bom. Moram jo dobiti.«
Jože sam ni vedel, kako da se je v njem porodila taka misel. Skoraj se je prestrašil. – »Ali delam to zaradi Milene? Ne, zato ker sem prasec.«
»Ne boš je imel,« je rekel Tomaž glasno.
»Zakaj ne?«
»Ker jo hočem imeti jaz.«
»Jaz jo bom imel prvi.«
»Ne, jaz«, je vztrajal Tomaž.
»Staviva.«
»Za pet litrov črnega.«
»Velja,« in udarila sta. Tedaj je šele Jože opazil, da sta sama.
»Notri sta v kopalnici,« je povedal Tomaž. »Tolaži jo.«
»Pa ti je vseeno?«
»Vseeno. Naj jo ima. Kar naj mi jo vzame, saj ste mi vse vzeli.«
»Ali jo imaš rad?«
»Kaj je to?«
Jože je bil že presneto pijan, sicer bi ne začel govoriti o Mileni. »Vi ne veste, kaj je ljubezen. Jaz pa vem. Poročena je bila. Naslikal jo bom, bom jo, jaz ti povem.«
»Koga?«
»No, njo Mileno.«
»Kaj me briga tvoja Milena. Nihče me nič ne briga. In zdaj bo torej proslava in mamo so mi na današnji dan ubili, prej pa očeta. Hvala za štipendijo Zveze borcev. Hvala.«
Jože je čutil, da v svoji otopelosti ne sledi Tomaževim besedam. V Tomažu je vrelo.
»Bom mu posvetil. Misli, da se ne spomnim, da je on vzel listek. Če misli, da ne vem, se moti, ti povem. Točno vem, da je sam nesel, naj reče, kar hoče. Razkrinkal ga bom.«
»Koga, Tomaž? Ne razumem te. Koga so ti ubili?«
»Ali sem kaj rekel? Pijan sem, oprosti. Ne smem govoriti.«
»Povej mi, Tomaž. Saj vem, da ti je hudo. Povej, laže ti bo.«
In Tomaž je pijano pripovedoval. Jože pa ga je poslušal.
Njune oči so bile kalne.
»Veš, moj oče je bil Nemec, pravzaprav Avstrijec. Ne vem točno. Nemec iz Avstrije. V stari Jugoslaviji je prihajal sem na Pohorje drvarit. Žgali so oglje, saj razumeš, ne. Tu je spoznal mamo. Veš, mi smo tod doma. Tako se neke jeseni ni več vrnil. Vzela sta se. Razumeš, kratko malo vzela. Pred petindvajsetimi leti sem se rodil jaz. Takrat še ni bilo vojne. Očeta so domači baje zbrisali iz spiska svojih, ker se je pobabil na Slovenskem.« Jože je prikimal in gledal Tomaževe oči, v katerih so se nabirale solze.
»Kakih pet let smo tako živeli. Nejasno se spominjam nekih drobcev. Mislim, da nam je bilo lepo. Potem je prišla vojna. Drugi so mi pripovedovali. Očetov brat je bil esesovec, večja živina. Menda je večkrat prihajal k nam. Spominjam se ga, ko je bil zadnjič pri nas, ko je … Le zakaj ti pripovedujem to neumno, sentimentalno storijo … Daj mi še piti!«
»Na Tomaž!« Nagnila sta.
»Ali si moj brat? Reci, da si! Jože, jaz nimam brata ne očeta ne matere. Si ti moj brat?«
»Sem, Tomaž. Tvoj brat sem!«
»Potem ti lahko povem. Veš, da so se prav v Jelovju zbrali prvi partizani. Očetov brat je silil v očeta, naj kaj poizve. Ne vem, kako je bilo vse skupaj. Nekega večera mi je dal oče listek, čuj, brat, o tem ne govori nikomur, ki sem ga odnesel k sosedu. Dobro vem, da je bil Breznikov. Tisto noč so ubili veliko partizanov. Nekaj dni kasneje so prišli partizani k nam in na dvorišču ustrelili očeta. Mama je klečala pred njimi. Ubiti so hoteli tudi mene, pa se je mama vrgla name. Potem sem velikokrat spraševal mamo, kdaj se bo ata vrnil, ona pa je samo jokala. Dobro se spominjam, da se je samo jokala. Ali verjameš, da se spominjam? Ali verjameš, brat?«
Jože je prikimal. »No, pij brat.«
Tomaž je pil in vino mu je teklo po bradi in vratu.
»Potem je moralo miniti nekaj časa. Bil je moj rojstni dan. Mama se je jokala, ko mi je dala belo kavo v belem porcelanastem lončku. In kekse je imela. Ne vem, kje je vse to dobila; še sedaj vidim pred sabo belo skodelico s kavo. V sobo je stopil stric.
»Kurba!« je zakričal nad mamo. Bil je v uniformi, ta očetov brat. Kričal je nanjo. Menda ji je očital, da je ona kriva očetove smrti. Ona, svetnica. Vem, da je dvignil sekiro, da je ona klečala pred njim in kazala name. A on je zamahnil. Joj, kri je brizgnila. Mama! Kri! Prase! …«
Tomaž je kričal in se penil. Danica in Miro sta prihitela iz kopalnice.
»Kaj mu je?« je vprašal Miro.
»Ah, nič, poznam ga!« je rekla.
Tomaž pa se je tresel in jokal. »To je moj rojstni dan! Vrag vzemi vaš denar! Dajte mi mamo! Kri je brizgala in ona je ležala in klicala: jezus, jezus. Vem, kri je tekla po belih deskah …«
»Brat, ne joči, pozabi.«
»Breznik je bil takrat poleg, hudič. Danes pa je komunist in predsednik zadruge. On. Prasec. Mamo? …«
Omagal je. Le hlipal je. Potem je bruhal. Jože ga je peljal na stranišče. Bil je pretresen.
Pijan se je naslonil na bruhajočega Tomaža, ga objel preko napenjajočega se trebuha in zamrmral: »Kakšna balada, balada …«
Pol ure kasneje je Miro spremljal Danico. Tomaž in Jože pa sta pijana, pobruhana in onemogla ležala na mrzlem cementu v predsobi. Beti in Majda sta v sobi nad njima skomigali in se vpraševali, čemu neki so tako kričali.
2
Približeval se je dan proslave. Jelovje se je pripravljalo na ta praznik kot ženske na prvi porod. Pionirji so nosili smrečje v šolo, trgovci so naročili zastavice, upraviteljeva žena je dirigirala do onemoglosti. Sedeli so v zbornici: Majda, Beti, Veronika, Železnik in upraviteljeva žena, Veronika je iz dolgega časa vrtela globus. Bila je v Jelovju šele štiri tedne, pa vendar je doživela že toliko nenavadnih reči. Ta idilična pohorska vasica je razburkano morje, ki požira vsakogar, ki ni ob njem le na izletu.
Učiteljice so bile slabe volje.
»Otroci so čez počitnice vse pozabili!«
»Seveda, ko lahko lezejo s cveki brez popravnih izpitov iz razreda v razred.«
»Pa še udariti ne smeš nobenega,« je potožila Beti.
»V resnici je naša vzgoja že prekleto daleč,« je rekel Železnik, ki se je spomnil, kako so ga učenci lani kritizirali na sestanku razredne skupnosti zaradi kontrolnih nalog. Vsi jelovški učitelji so bili rahlo resignirani, najbolj pa Železnik, ki je s svojo plačo komaj vzdrževal še ženo in troje otrok.
»Ko bi nas vsaj plačali bolje. Štiri brate imam, vsi so delavci, a vsi živijo prekleto boljše. Naše plače so sramotne.«
Še so govorili o plačah po učinku, o tem, da zaslužijo njihovi nekdanji učenci bolje. Veronika jih ni več dobro slišala. Globus je zavrtela močneje, a se je nenadoma začela kot poblaznela vrteti vsa zbornica, vrteli sta se Majda in Beti, Železnik, ribice v akvariju, vsi …
»Slabo mi je,« jo je spreletelo. Domov moram. – Vstala je, da bi si oblekla beli jesenski plašč, a ga ni mogla najti, ker so bila tudi vrata bela. Sesedla se je na zaboj pri peči.
»Kaj je z vami, Veronika?«
»Ali vam je slabo?« je skočila k njej upraviteljeva žena.
»Prosim malo vode,« je zastokala Veronika vsa bleda v lice.
Dali so ji vodo. Pila je in trepetala kot šiba na vodi.
»Spremim vas domov,« je dejal Železnik, ji pomagal obleči plašč in jo kot otroka vodil po stopnicah, po cesti (ljudje so se ozirali, bolničarka Erna se je še bolj nagnila skozi okno), do bloka. Komaj je prišla do svoje sobe.
»Boste lahko sami?« je vprašal.
»Hvala, hvala, vse bo dobro. Pa ne zamerite, ne zamerite,« je .šepetala vedno tiše, dokler ni zaspala. Spala je nemirno kot otrok, ki ga preganjajo hude sanje.
»Jaz vem, kaj ji je!« je rekla Beti.
»Jaz tudi!« je dodala Majda.
»Kaj?« je vprašala upraviteljeva žena.
»Ja, takšne so te mestne cipe,« je spet rekla Beti.
»Noseča je,« je zašepetala Majda.
»Kaj? S kom pa?« se je začudila upraviteljeva žena.
»Z njim, z Jožetom,« je pohitela z novico Beti.
»En teden je bila pri nas, pa je že ostala čez noč pri njem. Pokvaril se ji je ključ od sobe, pa je šla k njemu spat. To mora biti strašna cipa. On pa gre čez deset dni k vojakom.«
»Jaz sem poznala svojega dve leti, preden me je dobil,« je rekla upraviteljeva žena in vzdihnila za tistimi časi.
Ženske bi najbrž še naprej stresale jezo in opletale z jezikom, pa so prišli Miro, Tomaž in Jože. Upraviteljeva žena se je dvignila z besedami: »Na kosilo moram, če je naša kaj skuhala.« Mislila je na gospodinjsko pomočnico, ki je bila lena kot vrag in je imela zobe redke kot grablje. »Sploh ne zna kuhati.«
»Jaz tudi grem,« je rekla Beti in pogledala Majdo. »Ali ti ne pojdeš?«
»Ne, nisem še lačna«, je rekla Majda, čeprav jo je že ščipalo v želodcu. A ni mogla iti zaradi Tomaža, Beti pa se ni mogla premagati, med vrati se je obrnila in revsknila. »Jože, tam v omarici vzemi aspirin in ga nesi v blok Veroniki. Slabo ji je in bruhala je!« Potem je hitro zaprla vrata in odkorakala po stopnicah, kot bi naredila nekaj pomembnega.
Jože je obstal, požrl slino in v mislih preklel to debelo, deviško učiteljico, a čutil je, kot bi mu za hip prenehalo utripati srce, že trenutek nato pa je jelo razbijati s podvojeno silo.
»Da ni noseča?« ga je spreletelo. »Kaj naj počnem z njo in otrokom?« Lotil se ga je pravi strah. Na zunaj pa je hotel ostati miren.
»Čestitam,« se je hudobno režal Tomaž. »Pet litrov črnega vina si dobil.«
»Vrag te vzemi,« je rekel Jože in odšel na hodnik nadzorovat otroke, da bi ne divjali preveč, da bi se sezuli in si nataknili copate. Mislil je na sto stvari: na Veroniko, Mileno, svoj propadajoči talent, na slike, ki jih ne bo nikoli naslikal, na Jelovje. Otroci so ga pozdravljali, a jim ni odzdravljal.
V zbornici so prav tako molčali. Miro se je čutil nekako kriv pred Tomažem, ker mu je tisti večer speljal neumno Danico.
»V kabinet moram,« je rekel in šel na podstrešje, kjer je imel v mali izbici kabinet. Šel je opazovat paglavce, ki jih je imel v posodi z vodo.
Majda je gledala na mizo in popravljala slovenske domače naloge. Namakala je peresnik v rdečilo in iskala napake. »Ali se veseliš proslave?« je vprašala Tomaža. Takoj nato se je spomnila, da so Tomažu na ta dan ubili očeta in bilo ji je žal.
Tomaž je vstal in se napotil k vratom.
»Si jezen?« je ljubeče vprašala.
»Zakaj?« se je začudil in je ni pogledal.
»Tomaž, zakaj me sovražiš?«
»Saj te vendar ne sovražim.«
»Tomaž, ko bi ne bil slep, bi videl, da te tista Danica vara, jaz pa …« Stisnilo jo je v grlu, bila je nerodna kot pubertetnica.
»Daj no, ne smeši se,« ji je vrgel in odšel k Jožetu na hodnik.
Majda je sedla na stol, se sklonila naprej, da se je s čelom dotikala roba mize in zaihtela. V njej se je lomilo.
»Zakaj sem grda? Zakaj sem debela? Zakaj sem se sploh rodila? Zakaj sem zašla v to prekleto Jelovje, zakaj sem pri sedemindvajsetih letih še nedolžna …?«
Tako jo je našel Železnik, ki se je vrnil iz bloka. Bilo ji je nerodno, zato je stopila k pipi in si umila obraz. Ni mu bilo jasno, kaj je danes tem ženskam. Stopil je k njej in ji položil roko na ramo: »Kaj je s tabo, Majda?«
»Ah, nič, nič. Je že dobro.«
Molčal je. Vedel je, da je ta Majda zelo nesrečna. Tako sama je. Nihče se v Jelovju ne zmeni zanjo razen Beti, ki nima za nikogar tople besede. Pa mlada ni več. Okoli sedemindvajset let ima, pa je sama, gotovo si želi moža in otroka. Nekoga, ki bo njen. Tisti hip se mu je zazdelo, da je srečen, ker ima ženo in tri otroke. Saj ve, da so res njegovi.
»Na kosilo grem«, je rekla Majda in se jela odpravljati. »Ne pravi nikomur, da sem jokala. Včasih mi tako pride, ko mi je dolgčas.«
»Razumem te, Majda. Veš tudi jaz … Če ti je dolgčas, ali lahko pridem nocoj k tebi na kavo? Poklepetala bova in o programu bi se do kraja pomenila.«
»Pridi. Hvala ti.«
»Zakaj?« se je začudil.
»Ne vem,« se je nasmehnila. Čeprav jo je še zmerom v prsih tiščalo, je bila skoraj vesela. Glej, Železnik mi je ponudil toplo roko. On, kdo bi si mislil. Ne norčuje se iz mene. Šla je proti gostilni. Sedaj je bila že pošteno lačna.
Jože je pozvonil, hrup v šoli je utihnil, učitelji so vzeli dnevnike in popoldanska izmena se je pričela. Tudi v zvoniku je udarilo. Debelušni zdravnik je uščipnil bolničarko Erno v zadnjico in tudi odšel v gostilno na dva deci. Erna pa je začela pospravljati ordinacijo.
Ko se je Veronika prebudila, je bilo že pozno popoldne. Sonce je že lezlo za Veliko Kopo. Pretegnila se je in se zavedela. Spomnila se je zbornice, globusa, ribic v akvariju in Železnika, ki jo je spremljal domov. Strah jo je spreletel, kot bi jo stresla elektrika.
– Moj Bog, kaj če sem noseča? Ali se bo Jože poročil z mano? Ne bo se, ker gre čez teden dni k vojakom. Joj, če sem noseča, imela bom nezakonskega otroka. Ne in ne! Nezakonskega otroka pa ne. Dovolj je, da sem trpela jaz.
Planila je kvišku in hodila nemirno po sobi. Potem je spet sedla na rob postelje. Solze so se ji nabirale. Spomnila se je na Jožeta. Ne more biti tako slab. Kako lepa je bila tista prva njuna noč. Do danes se ni še niti enkrat pokesala. Jože je bil tako dober in pošten tisti večer, da se ji je zdel najbolj čudovit človek.
Začelo se je povsem po naključju. Zvečer se je vrnila domov v blok in hotela odkleniti. Zlomil se ji je ključ. Tako ni mogla v stanovanje. Pozvonila je pri Jožetu, ker je mislila, da bo on že kako znal odkleniti ali s svojim ključem ali morda z vetrihom. Jože ji je ponudil posteljo, rekoč, da bo spal pri Miru. Vikala ga je.
»Zakaj me vikaš, ko smo se pa pobratili?« je rekel.
»Nerodno mi je.«
»Če pa meni ni.«
Govorila sta o drobnih rečeh. On ji je celo pravil, da je bil samo enkrat zaljubljen v neko poročeno žensko, a da sedaj nobene ne ljubi, potem sta govorila o filmih, o Dravi, ki se pretaka skozi Maribor, nazadnje ji je pokazal celo nekaj slik, ki jih je naslikal v Jelovju. Bilo je nekaj akvarelov. Na njih je spoznala cerkev, gostilno z vrtom, pa smreke na pobočju. Na skicah je večkrat srečala ženski obraz z velikimi odprtimi očmi in močnimi, na pol odprtimi ustnicami.
»Je to ona?« je vprašala.
»Da,« je rekel, čez čas pa je še dodal: »Nikomur ne pravi, da sem ti kazal te akvarele in skice. Smejali bi se mi. Nobenemu jih še nisem pokazal. Preslabe so.«
»Samo meni si jih pokazal,« se je nasmehnila.
»Ja, tebi pa sem jih res.«
Pravila mu je o mami, ki je pijančevala, o tem, da še ni videla očeta, o svojem polbratu, pa o tem, kako je nekoč padla po stopnicah. Še sedaj se ji pozna na glavi brazgotina.
Jože ji je potipal pod lasmi. Tako sta klepetala.
»Joj, že enajst je,« je vzkliknil Jože, ko je bila ura v zvoniku.
Ni odšel k Miru. Skupaj sta legla. Ni se ji zdelo grdo, zaupala mu je. Vedela je, da ne bo nasilen. In všeč ji je bil.
»Lahko noč,« je rekel, jo pobožal po laseh in se hotel obrniti. Prijela ga je za prste, ki so jo pobožali in jih hvaležno stisnila. Ni se obrnil, le božal jo je. Niti na misel ji ni prišlo, da bi se branila, ampak se ga je oklenila.
Toda sedaj, sedaj je bilo vse drugače. V šoli ji je postalo slabo, morda je celo noseča, Jože pa ima poziv k vojakom. Kaj bodo rekli drugi? En teden je bila v Jelovju, pa je že spala z moškim, ki ga še nikoli prej ni videla. Kdo bi ji verjel, da je bil prvi, ki se mu je predala, kdo je ne bo gledal postrani? Ali jo Jože ljubi dovolj, da se ne bo ustrašil, če mu pove, da bosta imela otroka? Res je dober, a kaj, ko je še sam otrok in potreben pomoči? Le kako ji bo pomagal on, ki dve leti ni mogel pozabiti prve ljubice, ki je govoril z njo o svojem izgubljenem talentu, o načrtih, o tem, da se bo po vojaščini vpisal na likovno akademijo. Saj mu verjame, da jo ima rad, a kaj, če ima sebe še rajši?
– Nezakonskega otroka pa ne! Nikoli ne! – je rekla na glas, si izmila solzne oči in si začela pripravljati večerjo. V prsih ji je ležal kamen in ji ni dal dihati.
Kamen je ležal tudi v Jožetovi duši. S Tomažem sta na vrtu Krivčeve gostilne pila vino. V litrski buči je bilo črno vino. Jože mu je pripovedoval, kako je bilo z Veroniko. Pa nista govorila po fantovsko prostaško.
Bila sta resna. Tomaž ga je tolažil.
»Ženske ne zanosijo tako zelo hitro. Potem bi bil jaz že vsaj petkrat oče.«
»Žre me vsa ta reč. Sam ne vem, kako se je zgodilo tako na nagloma. Poročiti pa se še nočem, kaj se bom ženil, če mi je dvajset let! Jaz hočem študirati!« Še si je nalil. Bilo je dobro dalmatinsko vino. Potem pa je živo dejal.
»Pustiva zdaj to. Hudič naj vzame babe.«
»Pijva!«
Iz gostilne je stopila gruča mož. Bili so lepo oblečeni in imeli so kravate. Med njimi sta bila tudi upravitelj in Beti. To je bil pripravljalni odbor za proslavo. Tomažev obraz je dobil trde poteze. Nagnil se je k Jožetu.
»Poglej ga, Breznika.«
Breznik je bil upravnik kmetijske zadruge v Jelovju. Bil je majhen, debel možicelj.
»Veš, jaz se teh stvari ne spominjam dobro, ker mi je bilo nekaj več kot pet let. Ata me je poslal z listkom k sosedu. Vem, da je bil takrat tam Breznik, da je bil prijazen z mano, da je on vzel listek. Tisti večer so ubili nekaj partizanov. Ata je bil poleg. In potem se je zgodilo vse ostalo. Po vojni sem bil pri teti. Vsi so me zmerjali s Švabom. Nikoli se nisem branil. Potem sem nenadoma dobil podporo Zveze borcev zaradi mame. Sel sem na učiteljišče v Maribor. Zmeraj me je peklo tisto zaradi očeta. Tisočkrat sem ga preklel. Pa vendar sem ljubil spomin nanj. Ne vem, kaj mi je padlo neke počitnice v glavo. Bilo mi je okoli osemnajst let. Zazdelo se mi je, da je bilo tisto z atom velika pomota. Ne vem, kako sem prišel na to misel. Najbrž zato, ker sem takrat prvikrat volil. Volili smo odbornike za občino, ali kaj. Na listku je bil napisan tudi Breznik. Tedaj me je prešinilo. Spomnil sem se, da me je on takrat pobožal po glavi, še točno vem, naprej sem se česal in sem imel dolge lase. Pobožal me je in vzel listek. Kmalu po vojni so ga že vsi spoštovali, bil je komunist, odbornik, predsednik zadruge. Ne, to je pomota. Breznik je bil partizan in ata je poslal njemu listek. Ne, ata takrat ni izdal partizanov. In šel sem k Brezniku. Nič me ni bil vesel, vendar me je povabil, naj sedem. Celo kisel mošt je dal prinesti.
Povedal sem mu, da se spominjam, da je on vzel listek, in naj vendar pove, da je ata delal z njim, da pade že madež z naše hiše. Pa me je nahrulil, naj se poberem, da me bo tožil, češ kako si upam spravljati njega v zvezo s takim Švabom, kot je bil moj oče. Zapretil mi je, naj bom le tiho, sicer mi bodo podporo vzeli, sedaj ko trdim, da sem jaz nesel listek. ,Molči, ʼ mi je rekel pri odhodu, ,molči raje tudi o sebi in tistem listku. O meni pa ne govori teh žalitev! ʼ Šel sem, in se še bolj izgubil. Vrtal sem in vrtal, a rečem ti, da vem, da je on vzel listek, da je bil tam, da me je pobožal. No, pa kaj bi o tem. Saj sem že skoraj pozabil. A razumel boš, da mi ob vseh teh pripravah za proslavo ni prav lahko pri srcu.«
»Razkrinkaj ga, razkrinkaj!« je vroče prigovarjal Jože. »Ne bodi šleva. Vsem povej.«
»Kaj pa naj rečem? Saj nimam dokazov. Ne da se mi več brskati po teh rečeh. Preveč me boli.«
Jože pa je bil še ves v ognju. »Jaz bi mu posvetil.«
Jože se je zagledal v Dravsko dolino. Daleč spodaj so se svetile luči. Kje je tisti čas, ko se je sprehajal s skicirko v roki po razsvetljenih mariborskih cestah? Kje je tisti čas, ko sta z Mileno pila turško kavo v kavarni in se pomenkovala? Kako daleč je že vse to. Danes je tu, v Jelovju in ne ve, ali je Veronika noseča ali ne, pije, vse preveč pije vino, posluša Tomaža in petje pijancev v gostilni.
Tomaž pa je mrko gledal predse in molčal. Niti pil ni več. Ko je bila buča prazna, sta se razšla. Črnina jima je stopila v glavo in noge. Tomaž je šel proti tetini hiši, hodil je počasi in sklonjen, ko da mu je dvakrat petindvajset let. Jože pa se je opotekal do bloka, copotal po stopnicah in pozvonil pri Veroniki. Odprla je, on pa jo je gledal s kalnimi, rdečimi očmi, stopil k njej ter jo poljubil. Začutila je, da mu smrdi iz ust.
»Ali ti je bilo res slabo danes v šoli?« jo je vprašal.
»Zakaj?«
»Beti mi je rekla.«
»Postalo mi je slabo, večkrat mi postane slabo.«
»Že prej?«
»Že prej.«
Videla je, kako se boji.
Začutil je njene misli.
»Ali si huda name, Veronika? Ne smeš biti huda, rad te imam.«
»Saj nisem huda. Ali si lačen?«
»Ne. Veš, malo sem pijan. Priznam, da sem slab človek. Namesto da bi slikal, pijem. Nič ne bo iz mene. Mogoče se bom vpisal na akademijo po vojaščini. Moram se, ne smem se prej izgubiti.«
Vedela je, da ji pravi to zato, da ne bo pričakovala kaj več od njega.
»Siromak sem, veš, slabič, nič ne bom naslikal … Ali ti res ni postalo danes prvikrat slabo?«
»Ne, že od nekdaj mi postaja slabo.«
»Ali res?« Omahnil je in zaspal. Iz ust mu je smrdelo po črnini. Sezula ga je in slekla. Bridko, a vendar toplo ji je bilo, ko ga je pokrivala kot otroka in skoraj da je rekla: O ti moj siromaček, ti!
Majda je pripravila kavo, pogrnila s svežim prtom mizo in pripravila vse za Železnika. Vsak dan sta bila v šoli, nič bolj ji ni bil blizu kot šolski pomočnik, bil je pač človek, s katerim je skupaj sedela v zbornici na sestankih. – Nocoj pa tako pripravljam, da me obišče. Pa saj me še nihče ni obiskal tu v Jelovju razen Beti. Oh, ko bi sedaj namesto Železnika pozvonil Tomaž. Železnika pa ni bilo. Začelo se ji je dremati. Kava je bila mrzla. Še je čakala, a z glavo je že kinkala. Slekla se je in kar pri luči legla. Čez pol ure jo je vrgel iz spanja zvonec. Ogrnila si je haljo in vstala. V resnici je bil Železnik.
»Pridem, če ni prepozno.«
»Kar vstopi, kar vstopi.«
»Veš, moral sem počakati, da so otroci zaspali. Si že legla? Saj je šele devet.«
»Počakaj, kavo moram še enkrat skuhati.«
Čul je, kako je odprla vodovod in točila vodo. Gledal je po izbi. Na nočni omarici je videl modrček, ob njem pa majhne klobučke iz umetne mase. Z njimi si je povečala prsi.
Vrnila se je. Iz džezvice se je prijetno kadilo. Nalila je. »Na, pij!« je rekla. Prinesla je še napolitanke.
»Kar prijetna je ta tvoja kamrica,« je rekel Železnik in pihal v vročo kavo. Klepetala sta dobro uro o vsem: o učiteljih, proslavi, plačah. O drobnih rečeh pač.
Včasih je tako prijetno govoriti o drobnih rečeh.
3
Železničarska godba na pihala, ki so jo prireditelji povabili, je ob petih zjutraj zaigrala budnico. Kot naročeno je bilo tudi vreme. Nebo je bilo brez oblačka. Zastave so visele na mesariji, obeh trgovinah, šoli, na bloku in ambulanti. Nad cesto, ki vodi v Jelovje, je visel transparent z napisom: »Dobrodošli v partizanskem kraju!« Na večjih oknih so bile prilepljene papirnate zastavice. Tako svečano že dolgo ni bilo v Jelovju.
Ljudje so že zgodaj prihajali v vas. Prišli so od daleč, z bregov in globač, oblečeni v debelo zeleno sukno. Bili so resni. Starejši med njimi so se še spominjali krvavih dogodkov pred dvajsetimi leti. Mnogo jih je bilo poleg. Danes so z njimi hodili že otroci, prav tako resni. Najprej so šli k prvi maši, potožili bogu o svojih težavah, potem pa so šli na križišče, kjer je stal spomenik pokrit z zastavo. Godba na pihala je igrala partizanske koračnice.
Iz Maribora so jeli prihajati avtobusi. V Jelovju ni bilo še nikoli toliko ljudi, niti takrat ne, ko je bila birma in je bil tam sam škof.
Ob devetih so se oglasili možnarji, potem pa so medeninasta pihala zaigrala himno.
Na govorniški oder je stopil poslanec, ki se je pred dvajsetimi leti boril na Pohorju. Ko so ljudje zaslišali njegovo ime, ki so ga dobro poznali iz časopisov, so stegnili vratove. »A takšen je torej funkcionar. Človek je kot mi, le da je lepše oblečen, zna govoriti in v cerkev ne hodi.« Govoril je o dogodkih pred dvajsetimi leti in o povojnih časih. Na koncu je govoril, kako bi moralo biti danes pri nas. Tomaž je gledal v tla. Železnik si je ves nervozen brisal potno čelo. Pripravil je program, zrežiral je tekst, ki ga je bil dobil iz Ljubljane. Bila je to nekakšna ponovitev partizanskega mitinga. Upravitelj, ki je bil sam partizan, je rekel, da so bili mitingi res takšni. Tekst je bil sestavljen iz partizanskega skeča, Kajuhovih deklamacij, komisarjevega govora in partizanskih koračnic. Železnik je čutil, da mora biti miting videti diletantsko improviziran, zato so nastopali le preprosti kmečki fantje. Od učiteljev so bili poleg Majda, Miro in Jože.
Toda ljudje so že ploskali poslancu.
Pepček se je nagnil k invalidu Petru: »Lepo zna govoriti.« Peter se je prestopil in rekel: »Le kako je prav on postal funkcionar, ko smo se pa vsi tolkli?«
Pepček ga je poučil: »Vsi ne moremo biti funkcionarji. Za to moraš imeti šole.«
Za njim je stal kmet Gregorc: »Tiho bodita!«
Medtem je namreč že pel pionirski zbor pod vodstvom upraviteljeve žene pesem »Lepo je v naši domovini biti mlad«.
»Oprostite, gospod Gregorc,« je rekel Pepček ironično in glasno, da so se ljudje ozrli. Pepček je bil največji pijanec v Jelovju.
»Kakšen gospod neki! Tovariš sem, da veš,« se je izprsil Gregorc.
Ljudje okoli so se po tihem režali, drugi pa so pomembno kimali z glavami, češ kako dobro pojejo ti pohorski otroci. Ko bi imela upraviteljeva žena na hrbtu oči in bi to videla, bi ji dobro delo. Že so odpeli. Medeninasti instrumenti so udarili novo koračnico, ljudje pa so se začeli pomenkovati. Ko je godba utihnila, se je pričel partizanski miting. Komisar je bil Miro in je razložil gledalcem namen mitinga in politično situacijo. Ljudje so z zanimanjem gledali in nekaj časa niso razumeli, za kaj gre. Jože je deklamiral Kajuhovo pesem »Samo milijon nas je«. Gledala ga je Erna, ki je imela z okna ordinacije odličen razgled, in Veronika, ki ji pa ni bilo prav dobro, Jože pa je nenadoma začutil na sebi še en pogled. Toliko da se ni zmotil. Komaj je vzdržal do konca. Na levi strani, kakih trideset korakov proč, sta stala Milena in njen mož. Gledala je Jožeta in rekla v sebi – Ti moj mali fant, ti! – Zanjo je bil še zmeraj tisti zaljubljeni dijak, ki ga je imela rada, ob katerem je pozabila vse in ki je v njej budil še neznano občutje.
Jože ni vedel, kako je potekal ves ostali program, tudi Veronika ne. Izmotala se je iz gneče in hitela domov. Toda ni zmogla. Prej je stekla v gostilno in poiskala stranišče. Tam je bruhala.
Ljudje pa so že spet ploskali. Miting jim je ugajal. Nekaterim starejšim so prišle celo solze v oči. Odkrili so spomenik. Partizan s puško je gledal predse skoraj preresno. Potem so nesli venec na pokopališče, kjer je bil »partizanski« grob, kot so mu rekli ljudje. Tam je imel kratek nagovor tudi Breznik.
Tomaž ni šel na ta skupni grob. Tudi Jože ne. Jože je šel najprej z ljudmi in iskal Mileno. Šla je spredaj z možem, ki je imel okoli vratu obešen fotografski aparat, in se ozirala.
Srečala sta se z očmi. Milo se mu je nasmehnila. On pa se je obrnil in šel v gostilno. V njem je kipelo. – Zakaj je prišla? Kako me je pogledala? Še me ljubi!
Srečal je Beti. Presneto, se je začudil, ko je videl, da se drži za roko z nekim šoferjem. Poznal ga je. Vozil je hlode za gozdno podjetje. Ko je bil že mimo, se je Beti obrnila.
»Čuj, Veronika je bruhala. Pojdi k njej!« Potem je pa močno stisnila šoferjevo dlan.
Jože je šel proti Krivčevi gostilni. Na pokopališču je godba igrala žalostinko. Otožni zvoki so doneli preko gozdov. Nato so se ljudje razšli v gostilne, otroci so stali pred stopnicami, fantje so dekletom kupovali lectova srca, ali pa so streljali na rdeče papirnate rože, ki so bile zataknjene v makarone.
Turisti iz mesta so posedli po travi, kupili jajca in jedli sir in salamo. »Kako lepo je tu,« so pravili. Milena je odšla iskat Jožeta, a ga ni našla.
Jože je stopil na gostilniški vrt. Mislil je na Mileno, pa spet na Veroniko, ki je menda bruhala. Torej je res noseča. Na vrtu je že sedel Tomaž. Žulil je dva deci vina in bolščal v črvive mize na vrtu.
»Zdravo, Tomaž. K tebi bom sedel,« je rekel Jože.
»Sedi!«
Naročila sta liter črnine. Krčmar je pripravljal za goste, tekal sem ter tja, delil povelja ženi in dvema dekletoma, ki ju je najel za ta dan. Čez čas so pričeli prihajati ljudje. Od daleč sta videla prihajati Mira in Danico.
»Greva noter,« je rekel Tomaž. Ni hotel, da bi Jelovčani zijali vanj. Vzela sta steklenico in kozarce ter odšla v posebno sobo, ki je bila prazna, vendar so bile mize pogrnjene in krožniki so nekoga pričakovali. Tomaž je pil ta dan več kot Jože.
Jože je iztresel svojo skrb: »Veronika je spet bruhala.«
Tomaž je na pol odsotno odvrnil: »Res?«
»Ja. In Mileno sem videl. Si slišal, Milena je tu z možem.«
»Kaj me brigajo sedaj tvoje babe,« se je zadrl Tomaž. »Prav, Mileno si videl, jaz pa sem danes zjutraj, ko sem se ravno zbudil, spet čisto živo videl, kako je mama klečala na dvorišču in prosila, naj ne ustrelijo očeta. Vso noč se mi je sanjalo, kako jo je tisti esesovec iz Maribora tolkel s sekiro po glavi, kako je tekla kri po belih deskah.«
Tomaž se je tresel. Pil je črno vino in tudi Jože je molče pil.
»Hudiča, zakaj sem se moral roditi!« je zamrmral Tomaž.
»Tomaž, vse bo bolje.« »Nič ne bo bolje!« Obmolknil je in od časa do časa nagnil kozarec.
Nenadoma je gostilničar odprl vrata.
»Lepo prosim, če bi zapustila to sobo, tu bodo obedovali gostje. Tudi poslanec.«
»Ali je kaj več kot midva?« je vprašal Tomaž.
»Oprostita, tovariša učitelja, ta soba je rezervirana že en mesec. Na vrtu vama najdem prostor.«
»Saj že greva,« je zagodrnjal Jože.
Vstala sta. Že med vrati sta srečala goste, ki so se lagodno pogovarjali. Tudi upravitelj je bil poleg. Poslanec se je pravkar menil z njim. Tudi Breznik je stopical okoli njega. Že ves čas se je pripravljal, da bi spregovoril s poslancem o zadrugi. Pri kosilu bo priložnost, si je mislil. Jože in Tomaž sta se umaknila nazaj v sobo, da bi šli gostje mimo. Poslanec ju je čudno pogledal, ko sta stala z litrom in kozarci v roki. Pijanca, je pomislil; tudi upravitelj ju je čudno pogledal. Breznik pa jima je tiho pošepnil. »Pojdita, ne bodita tukaj v napotje.«
»Molčite, da vas ne treščim s steklenico po glavi,« je glasno, a počasi in razločno rekel Tomaž. Vsi so obstali. Jelovškim funkcionarjem je bilo pred poslancem nerodno.
»Že dobro, že dobro,« so rekli.
Poslanec pa si je mislil, – Kako, da so se že tako zgodaj napili?
»Poberite se!« je zasikal Breznik.
»Ti se poberi! Prej si bil kurba, zdaj si pa nuna!«
Tomaž sam ni verjel, da je bil ta glas njegov. Ves srd, ki se je nabiral leta in leta, je ta hip bruhnil na dan. Tudi Jože ni verjel, da se to res dogaja. Tomaž pa je vrgel kozarec na tla in začel vedno bolj vpiti.
»Če je bil moj oče nemčur, je bil tudi on! Tudi on! On mi je vzel listek in me je pobožal. On je pomagal izdati partizane! On, on! Šele potem, ko se je začela stvar obračati, se je obrnil tudi on. Prej pa je bil nemčur! Nemčur!« In kazal je na Breznika. Še je kričal. Oči so mu bile polne solza. Potem so ga zgrabile močne roke v uniformi in ga odvlekle. Še je kričal: On, on!
Marica je bežala v Maribor. Breznik je bil bled. Nikomur ni bilo do kosila, najmanj pa njemu. Vstal je in šel.
»Tudi njega primite,« je rekel poslanec.
Jože je trepetal, ko je stopil na vrt. Še zmeraj ni prav razumel, kaj se je zgodilo. Na vrtu sta sedela Milena in mož. Kot nalašč je sedel blizu in pil vino.
Množica ni vedela, da se je kaj zgodilo. Videli so marico, a jih ni vznemirila. – Miličniki morajo biti pri taki stvari, so mislili.
Invalidu Petru so plačevali, in on je pravil turistom, kako je bil ranjen, ko so se tolkli za Jelovje. Tudi Pepček je prišel ta dan na svoj račun. Napil se je tako, kot se še ni od takrat, ko sta se ločila z ženo.
Avtobusi so še zmeraj prihajali in odhajali. Ljudje so plesali pri Galunu. Tudi Erna. Beti se je objemala s šoferjem, ki je tolkel s petami ob tla. Majda pa je prodajala spominske značke. Veter, ki je zapihal, je vznemiril zastave. Ljudje so se veselili vse popoldne in dolgo v noč. Streljali so z možnarji, prepevali in se nacejali z vinom.
Bilo je že pozno in prižgale so se cestne svetilke. Ljudje so odhajali. Žarometi avtobusov so preskakovali od smreke do smreke, ko so avtobusi hiteli po gozdni cesti v dolino k Dravi. Tudi Milena in mož sta se peljala z avtobusom. Bilo ji je grenko pri duši. Želela se je za hip sestati z Jožetom, mu reči nekaj toplih besed in ga samo enkrat poljubiti. Njegovi poljubi so bili tako mladostno sladki. Mož je ni poljubil že nekaj let. Jože pa je pijan ko klada sedel na gostilniškem vrtu. Nejasno se je spominjal, da so Tomaža odpeljali. Kot v megli mu je bila pred očmi Milena. Veronike pa že ves dan ni videl. Le Beti, ta presneta Beti mu je rekla, da je Veronika bruhala. Toda vse se mu je zmešalo. Ni mogel več misliti. Zaspal je in iz ust so mu tekle sline in se lepile po bradi in vratu. Ljudje, ki so ga videli, so zmajevali z glavami.
Prebudil se je, ko ga je nekdo stresel za ramo. Bil je gostilničar. »Zaprli bomo,« je utrujeno povedal, nekaj godrnjal in šel nazaj v gostilno. Jože pa je šel na dvorišče k vodnjaku na vreteno, potegnil vedro in se umil v ledeno mrzli vodi. Skoraj čisto se je iztreznil. Globoko je vdihnil svež zrak in se napotil do bloka. Ves dan nisem nič jedel, se je spomnil. Šel je mimo vrat svojega stanovanja in pozvonil pri Veroniki. Kolena so se mu tresla, v ustih je imel okus po pokvarjenem vinu in glava mu je bila težka.
»Samo po večerih se spomniš name.« Bila je oblečena v rdečo domačo haljo, ki je bila izrezana na prsih. Ni bila nova, a pristajala ji je.
»Oprosti mi, Veronika! Tomaža so odvlekli.«
»Sem že čula.«
»Od koga.«
»Upraviteljeva žena mi je povedala. Bila sta pijana!«
»Ja, natreskana sva bila,« je utrujeno vzdihnil Jože.
»Zakaj toliko piješ? Ne maram, da toliko piješ.«
»To je zaradi mame, ki je pijanka,« je pomislil Jože.
Sedla je k njemu na divan in ga prijela za roko, ki je bila mrzla, mlahava, pijana.
»Ne pij toliko, no!«
»Ne zameri,« je zamrmral, se zleknil in položil glavo na njena stegna. Začutil je, da so mehka, topla, prava ženska stegna.
»Danes sva imela vzrok za popivanje.«
»Kakšen vzrok?«
»Saj veš, kako je bilo s Tomažem na ta dan pred dvajsetimi leti.«
Gledala ga je. Ležal ji je na krilu, onemogel, skrokan, slab in spomnila se je matere. Kolikokrat je mama ležala na divanu, ležala je iztegnjena, pijana, ležala je in preklinjala življenje. Iz ust pa ji smrdelo po žganju. Veronika je z grenkobo pomislila: »Ali bo zmeraj tako moje življenje? Bom zmerom negovala pijance?« Stresla se je. Spet ni mogla povedati Jožetu, da je bržkone noseča.
»Pa če je imel Tomaž vzrok za popivanje, ga ti nisi imel.«
»Hotel sem ji pokazati, da mi je več do pijače kot do nje.«
»Komu si hotel pokazati?«
»Njej! Mileni! Tu je bila z možem.«
Veroniko je zalila grenkoba; ta zapiti slikarčič popiva, vzdihuje in joče, ker je spet srečal svojo nesrečno ljubezen. Cmeri se in popiva, ker je zaljubljen v svojo namišljeno nesrečo. Ona je bruhala, slabo ji je, noseča je, nezakonska hči bo rodila nezakonskega otroka, njega pa to nič ne briga, ampak pestuje svoje otožne spomine in popiva s Tomažem. Kako po neumnem mu je zaupala in se mu predala.
Kot bi vedel za njene misli, se je v hipu zdramil in vprašal: »Si danes res bruhala?«
»Sem!«
»Si noseča?«
»Ne vem!«
Spet je obmolknil. Tudi ona se mu je smilila. Vendar jo je imel rad. Toda niti pomisliti ni mogel, da bi se poročil z njo.
»V petek grem k vojakom.«
»Vem.«
»Hudo mi bo po tebi, Veronika.«
»Tudi meni ne bo lahko.«
»Ali me imaš še rada, Veronika?«
»In ti? Ali me imaš rad? Ali si me sploh imel rad?«
»Sem.«
»Lažeš.«
»Ne, ne lažem.«
»Ali si me imel rad takrat, ko sem ostala pri tebi.«
»Ja!«
»Lažeš. Takrat si stavil s Tomažem, da me boš imel.«Ustrašila se je lastnih besed. Bila je prepričana, da se bo razjezil, da jo bo udaril. Beti ji je to enkrat zabrusila; rekla je, da je čula od Tomaža, ki se je jezil, ker je moral dati za vino, ker je izgubil stavo. Ni verjela, predobro je poznala Beti.
Toda Jože je molčal. Zazeblo jo je.
»Sta res stavila, s kom bom prej spala?«
»Sva, toda Veronika, prvikrat nisem na to niti pomislil.«
Zaihtela je. Bila je osramočena, prevarana. In kako mu je tisti večer verjela … Skozi solze mu je rekla: »Pojdi, lepo te prosim, pojdi!«
Čutil je, da bi se moral zlagati. Tisti večer ni lagal niti besede. Hotel je biti dober.
»Veronika, takrat ni šlo za stavo. Niti en večer ni šlo za stavo. Saj sem te imel rad.«
»Poberi se, izgini! Baraba si, vsi moški ste svinje!«
»Veronika!«
»Nič,Veronika! Pojdi! Seveda, stavo bi predrago plačal, če bi sedaj dobila otroka. Prosim te, ne išči me več. Si sploh pomislil, kako da si dobil stavo? Ali si res mislil, da sem največja cipa? Si mislil, da me je očarala tvoja lepota? V tebi sem začutila človeka. Kako da me nisi vprašal, kdo je bil pred teboj, saj si vendar videl, da nisem več nedolžna. Tebe to ni zanimalo. Veselil si se zmage. Nisi vedel, da me je prvo posilil očim, da sem potem ležala v bolnici, da me je mama pretepala. Ne veš, da sem se komaj šolala. To te ni brigalo.«
»Saj mi nisi nikoli povedala tisto o očimu!«
»Nikoli me tudi vprašal nisi. Tebe je brigala stava in Tomaž in Milena pa izgubljen talent, pa akademija. Ne skrbi. Ne boš dobil otroka. Tudi poročiti se ti ne bo treba. Kar pojdi рo vojaščini študirat! Pojdi, in če me vidiš, me ne pozdravi!«
»Veronika, nimaš prav, ne smeva se tako ločiti.«
»Kako pa se smeva ločiti?«
»Lepše; saj ne vem kako.«
Sedela je na divanu in ihtela. V obraz se ji je režalo njeno nesmiselno življenje, vsa njena bridka mladost – zmerjanje otrok s pankrtom, mamina poroka, očimovo posilstvo – mamino popivanje. S kako velikimi upi je šla v službo! Vsa velika pričakovanja se prehitro zrušijo. Tudi njena so se. Sedaj sedi tu na divanu objokana pred mladim moškim, ki jo je premamil z besedami in z na videz toplim srcem, v resnici pa mu je šlo za pet litrov črnega vina. Zakaj ni rekel njej, naj mu plača tistih pet litrov pri Krivcu? Čemu se je z njo tako banalno poigral? Kaj bom z otrokom?
Jože je stopil k vratom in se obrnil. Bilo mu je hudo. Ne, na tisto stavo že davno ni več mislil, tudi na tisti večer ne. Pozabil je nanjo. Za to se tega niti ni sramoval. Sram ga je bilo, ker je Veronika spoznala, kako se je prestrašil otroka, da ima rad le sebe.
»Veronika,« je rekel mehko, kolikor je mogel. Ni se premaknila. Le solze, debele kot grozdne jagode, so ji tekle skozi prste. Obraza ni videl. Prekrile so ga roke in dolgi črni lasje. Pravzaprav je bila lepa, ko je tako sedela sključena in zlomljena. Rdeča halja in črni lasje. Tako se je ujemalo – rdeče in črno.
Na hodniku se je v tem trenutku zaslišalo razbijanje po vratih in vpitje. Čul se je histerični glas Železnikove žene.
»Tako pri njej je! Pri tej deviški kurbi!« se je drla, kot da bi jo iz kože jemali. »Ti smrdljiva debela Majda s svojo mastno ritjo, ti že ne boš vlačila v posteljo mojega deda, če drugih nimaš! Pa zaklenila sta se! Ti svinja stara, domov pridi, doma imaš tri otroke, nagi so, ker ne zaslužiš zadosti. Pojdi k otrokom, ne pa k tej kurbi.«
Iz Majdine sobe se je začul Železnikov glas: »Ne deri se, saj že grem.«
»Naj se ne derem, če hodiš k drugim babam?! To ni učiteljica, to je kurba. To ni učiteljski blok, ampak bordel poln cip in buzerantov.«
Železnik je odprl vrata in jo udaril po zobeh.
»Greva domov, doma se deri!«
»Svinja, še mlatil me boš. Čakaj ti Majda, ti svinja grda in debela, gobec ti razbijem!« Šla sta po stopnicah navzdol in se drla. Vsi stanovalci bloka so prisluhnili.
Veronika je trepetala. Povsod je isto, povsod isto! Joj, da bi umrla. Povsod ista umazanija. – Jože je stopil k njej in jo božal po laseh. »Veronika, saj ni nič. Železnika se pretepata.«
Majda je stala v svoji sobi kot obstreljena.
V podstrešni sobi pa sta bila Beti in šofer. Šoferjeve hlače so visele čez stol. Tako se je zaključila proslava. Od Velike kope dol pa so se valili veliki, črni oblaki, ki so bili sivi in težki kot svinec.
4
Jože se je peljal z avtobusom v Jelovje. Bil je na vojaškem dopustu. Peljal se je s čudnimi slutnjami. Ni vedel, kaj vse se je zgodilo v tem letu, kar ga ni bilo. Nič mu niso pisali, le upravitelj mu je odgovoril na dve pismi. Toda njega ni mogel spraševati o vsem, kar ga je zanimalo. Gledal je skozi okno. Za avtobusom se je dvigal prah. Mislil je na Veroniko. Trikrat ji je pisal, a mu ni odgovorila. Spraševal jo je tudi o nosečnosti, a ni bilo odgovora. Upravitelj mu ni omenil, da bi Veronika rodila. Pisal mu je, da je dobila Beti sinčka s tistim šoferjem, ki jo je potem pustil, a Veronike ni omenil. Tudi Tomaž, ta presneti Tomaž, se ni nič oglasil. Upravitelj mu je pisal, da so Tomaža kmalu izpustili, da pa so Breznika obsodili na pet let zapora, za izdajstvo, a da je že doma, vendar ni več upravnik zadruge, niti komunist. Doma da je in se izogiba ljudi.
Kaj več pa Jože ni vedel o Jelovčanih. Tudi Miro mu je enkrat pisal kartico, da je dolgčas, da ga je tista Tatjana v Ljubljani prevarala in da mu je tako ljubše.
Jožetu je bilo čudno pri srcu. Kako ga bodo pogledali, kako sprejeli? Vedno bolj nemiren je postajal. Čim bolj so se bližali Jelovju, tem bolj mu je bilo neprijetno. Kakor se je kot vojak razveselil pisma, tako se je razveselil Tomaža, ki je stopil v avtobus na postaji pred Jelovjem. Videti je bil resnejši. Jože, ki je sedel bolj zadaj, ga je poklical. Tomaž se je radovedno oziral, medtem ko je plačeval sprevodniku vozovnico. Šele ko je Jože vstal, ga je zagledal. Začudeno je pogledal, saj ga vendar ni mogel pričakovati. Jožetu se je zdelo, da se ga ni prav od srca razveselil. Potniki so se ozirali. V avtobusu so ljudje bolj radovedni kot na vlaku ali ladji. Prijatelja sta si močno stisnila roke. Tomaž je sedel k njemu. Avtobus je bil skoraj prazen. Do Jelovja se ni peljalo veliko ljudi.
»Zredil si se,« se je zarežal Tomaž.
»Ti tudi!«
»Si velikokrat ribal klozet?«
»Večkrat kot pa sem doma pometal sobo.«
Oba se režita. Potem se menita o vojaščini. Vendar Jože ne vzdrži dolgo. Ne more se pogovarjati o vojaškem življenju, ko ga vendar tare nekaj drugega.
»Kaj je novega v Jelovju?«
»Ni veliko!«
»Kaj je z Veroniko, ima otroka?«
»Ne.« Jožetu se zazdi, da Tomaž ne govori rad o tem.
»Kaj pa drugi?« vpraša.
»Po starem. Mira je zapustila tista njegova ljubezen v Ljubljani, sedaj ga zanimajo samo še metulji. Ljudje se mu režijo in ga imajo za čudaka. On pa lovi z mrežico metulje in jih nabada na igle. Tudi polže zbira in paglavce. Vsega vraga. Na podstrešju vse smrdi po njegovih živalih.«
»Pa Železnik?«
»Dobro. Žena je enkrat prebutala Majdo, sedaj pa je spet mir. Že četrtič je noseča.«
»Pa Beti? Baje ima nezakonskega otroka in je zelo nesrečna.«
»Ne. Zakaj? Ta otrok je njen in Majdin bog. Vsak trenutek sta pri njem in ga razvajata. Tisti šofer pa hodi z Danico, tisto mojo trgovko. Pa se mi zdi, daje Beti kar zadovoljna. Pravi, da je boljše, da nima deda, ima vsaj otroka. Nora je nanj.«
Prve hiše zbežijo mimo avtobusa. Ura na zvoniku kaže poldne. Na križišču pri spomeniku, kjer se avtobus ustavlja, je gruča otrok in odraslih. Pričakujejo avtobus kot ljudje v pristaniščih ladje. Zavore zacvilijo in avtobus se strese in ustavi. Izstopajo. Učenci pozdravljajo Tomaža in Jožeta s svojim »Zdravo«. Jože vidi, kako stikajo glave. Nekaterim ljudem stiska roke in jim na kratko odgovarja.
»Greva na pivo,« ga povabi Tomaž.
»Seveda,« reče Jože in se obrne proti ambulanti. Na oknu ordinacije vidi bolničarko v belem plašču, a to ni Erna.
»Kje pa je Erna?« vpraša Tomaža med potjo do Galunove gostilne.
»Poročila se je z nekim invalidom, nekam na Dolenjsko. Hrom je in vozi ga z vozičkom.
»Z njim da se je poročila?«
»Ja.«
»O tovariš učitelj, kaj ste že vendar prišli malo pogledat?« ga priliznjeno pozdravlja Galun. »S čim smem postreči?«
»Dve steklenici piva,« pravi Tomaž.
Sedeta v kot. Vsak na svojo stran mize.
»Kako pa ti, stari?« vpraša Jože. »Kako je bilo tisto z Breznikom? Upravitelj mi je pisal. Veš, lani ob tisti proslavi kar nisem mogel verjeti.«
»Kaj bi tisto. Mimo je. Bilo pa je neprijetno.«
»Resnica se je vendar izkazala,« pravi Jože, ki ga ta stvar močno zanima. Toda tedaj opazi na Tomaževi levi roki prstan.
»Vraga, da nisi poročen?«
»Ja.«
»Čestitam stari, čestitam. Torej je tebe prej doletelo. S katero pa si se vendar zavozlal, s katero, povej!«
»Z njo.«
»Katero? Majdo?«
»Ne.«
»Danico tudi ne?«
»Ne.«
»S kom pa pri hudiču? Ne muči me!« Jože nestrpno sili vanj.
»Z njo, z Veroniko«, reče Tomaž bolj tiho.
Galun prinese pivo, nekaj šepeta in naliva. Pivo pa se peni, nekaj pen celo preskoči rob.
»Na tvojo srečo,« reče Jože in dvigne kozarec.
»In na tvojo.« Pijeta. Oba sta tiho in skoraj nerodno jima je.
»Čuj, ali ni bila takrat noseča?« vpraša Jože.
»Ja, je bila.«
»In?«
»Abortirala je. Najprej je pomagala Erna, potem pa so jo morali odpeljati v bolnico. A čuj, Jože, ne meniva se več o tem.«
»Prav imaš! Stavo pa si pravzaprav dobil ti,« reče Jože in se smeje. A smeh mu ne gre iz srca. Še pijeta in molčita. V gostilno pride doktor in jima malo zviška odzdravi. Nekaj govori, kako je bilo, ko je bil on vojak. V stari Jugoslaviji da je bilo mnogo teže.
Tomaž pokliče skozi okno dečka in mu naroči, naj gre k njegovi ženi.
»K tovarišici Veroniki, saj veš, kje stanuje. Reci ji, da pridem malo kasneje domov. In povej ji, da naj nekaj več skuha.«
»Saj boš šel z mano na večerjo, kaj?« se obrne k Jožetu.
»Ne vem, še druge moram obiskati.«
Naročita še dve steklenici piva.
»Pa vidva, ali že imata takšnega otroka? Ga morda že pričakujeta?«
»Ne. Veronika ne more roditi!«
»Zakaj ne?«
»Sterilna je. Saj veš zakaj?«
»Zakaj?«
»No, zaradi abortusa.«
Jožeta zareže v srcu, kot bi kdo rezal z nožem po njem. Čez čas reče Tomažu: »Si jezen name?«
»Zakaj?« mu odvrne Tomaž in dvigne čašo. Oba pijeta. V gostilno pride Pepček in začne peti neko pesem o vojaškem življenju brez žensk. Prijatelja pa pijeta vsak že tretjo steklenico piva in mislita na dneve, ki so mimo. Jože čuti, da nima v Jelovju več kaj iskati, čuti tudi, kako je življenje steklo v tem letu, kot da ni bil nikdar v Jelovju. Sem se ne bo vračal. Bila je le ena od postaj. Koliko jih bo še preromal?
»Skoraj nič ne piješ,« mu pravi Tomaž. Pogledal je skozi okno. Na križišču so se ljudje že davno razšli.
