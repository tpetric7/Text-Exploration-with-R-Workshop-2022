ZAPELJIVEC – Nedavno je v Beogradu neki študentski funkcionar takole med svojimi kolegi delal reklamo za brezobrestna študentska posojila. »Kar vzemite posojilo! Če boste dobro polagali izpite, vam tako ne bo treba vrniti več kot 20 ali 30 odstotkov. Ne sekirajte se, če boste manj uspešni. Do takrat, ko boste morali pričeti z vračanjem posojila, boste že sijajno zaslužili. Plače gredo gor, dinar pa, kot sami veste, pada iz dneva v dan.«
REKAPITULACIJA – Pri miličnikih, ki so po službeni dolžnosti obiskali Veliko soboto na GR, smo ob 2. uri in 20 minut izvedeli naslednje: 2 obiskovalca so odpeljali v bolnišnico zaradi poškodb pri »vstopu« v dvorano, enega so odpeljali na pranje želodca, tri pa bodo predali sodniku za prekrške zaradi pretepa in namernega razbijanja steklenic in kozarcev.
PROGRAM – Zaradi »primerne« razporeditve zvočnikov so se med programom mnogi gostje zabavali z opazovanjem okolice. Tako se je npr. že takoj pri začetku podrla miza tam nekje blizu št. 90, ker so stopili nanjo, da bi vsaj videli izvajalce, če jih že slišati niso mogli.
10 ZADETKOV – Najboljša ugankarja iz minulih dveh oddaj sta se odločila in zavrnila vrabca v roki – 30 tisočakov. Goloba na strehi ni težko ujeti, saj je treba le uganiti okus povprečnega televizijskega gledalca. Sicer pa, ali je trideset jurjev danes sploh še kakšen denar?
DA NE BO PREPOZNO – Na skupščini stanovalcev Kolegija so precej časa posvetili – straniščem. Ugibali so, ali bi jih kazalo zaklepati ali pa puščati vedno odprta. Na priprošnjo stanovalca, ki je podvomil v lastne sposobnosti pri hitrem odklepanju in istočasnem premagovanju samega sebe, so se odločili, da bo obveljala Prešernova: odprta noč in dan so … vrata.
HAPPY END ALI KAJ? – Z velikim veseljem smo brali v Delu tožarjenje na najvišjem nivoju med tovarno dušika iz Ruš in zveznim sekretariatom za industrijo pred zveznim ustavnim sodiščem. O izidu pravde pa nismo v časopisu zasledili ničesar.
PREMALO DIPLOMIRANIH INŽENIRJEV – Uredništva naših »popularnih« časopisov, revij in drugih tovrstnih publikacij iskreno obžalujejo, da nimamo še več diplomiranih strojnih inženirjev, ki bi še bolj goreče zagovarjali takšno izdajateljsko dejavnost, ki nam je pač všeč.
VRLEMU PREVAJALCU NEZADOSTNO – V petkovem Nedeljskem dnevniku se prevajalcu Tanjugovega sestavka o nemških dekletih ni posrečilo iz srbsko-hrvatskega »piši kao što govoriš« rekonstruirati pravilnih nemških imen, niti za avtomobilske znamke ne.
VSEVEDI – Med oddajo beograjskega TV quiza bi tekmovalci iz delovnih kolektivov skoraj neljubo presenetili prireditelje. Pri ugibanju naslovov popevk se niso in niso hoteli zmotiti, tako da je bilo treba seči po manj znanih, da so jih ugnali. Tekmovalce, ki so odgovarjali na vprašanja iz jugoslovanske književnosti, so hitreje ugnali, čeprav so se bolje pripravili.
