Zgodba je kratka, zato, da ne bi razširjala neprijetnih vonjav.
Na tleh je ležalo govno, pokorno stisnjeno k zemlji, skromno, kot da se sramuje svoje neugledne zunanjosti. Ni bilo ponosno, da je človeško in se ni postavljalo pred kravjekom, ki je ležal nekaj korakov naprej proti sredini ceste, medtem ko se je ono sončilo v zatišju redkega grma. Vedelo je, da je samo govno, čeprav človeško. Iztrebek je iztrebek, vsepovsod ga grdo gledajo.
Bilo je zamorjeno in pesimistično, saj je bilo takorekoč na dnu. Ni se jezilo na ves svet, kot to delajo drugi, ki jih odvržejo na dno. Ne, bilo je popolnoma otopelo in je brezbrižno razširjalo svoj smrad, seveda v nižinah.
Trpelo je, in niti misel, da so še druga, da ni edino, ga ni potolažila. Bolelo ga je tudi to, da so se ga ljudje sramovali, čeprav je bilo njihovo delo. Sramežljivo so se obračali vstran in si stiskali nosove, ker ni bilo tako vljudno, da bi obležalo na kakem skritem mestu, kjer ga ne bi nihče opazil.
Vsak, ki je hotel, je stopil nanj in vtisnil svoj čevelj, govno pa je nemočno opazovalo, kako se spreminja in ne more ničesar storiti.
Edina tolažba mu je bila, da so se ljudje jezili, kadar se jim je prilepilo na čevlje in da so ga preklinjali. Takrat si je mislilo:
»Zakaj pa stopajo name! Najprej me odvržejo, potem me pohodijo, nazadnje pa se še jezijo, ker so imeli z menoj opravka.«
In zadovoljno se je hihitalo. Njegova edina pravica je bila, da je zasmrajalo čevlje tistih, ki so ga pohodili!
