začetek nedelje so bolni zvonovi ki vabijo zlobce naj pridejo čez mostove in molijo za deževne očete in matere skalnih gradov, nedeljska jutra so rožnato umita pod rahitičnim soncem ne maram nedelj nedelje so sedmi dnevi rojstni dnevi škofov in oddihi kanonikov
ploščice stolnic so začetki prepirov s kopitljavim bogom da si želim v zvezo hudičev in bebcev peklenskih
nekoč sem slačil svetnice z očmi polnimi solz o Deodatus tvoj lepi ponikljani venček imel sem ga rad hotel sem se igrati na mavčni Kalvariji s ščurki in kamenčki Oljske gore hotel sem stanovati prav na oltarju z monštranco zares
tisti čas mi je umrl sveti stric od takrat hodim v cerkev zgolj posvetno bedasto imeniten prava zvezda stoletja
dvajsetega maja sem prosil boga za zanko tuje smrti dvaindvajsetega avgusta skoraj leto od Levstik žensk me je bolel trebuh neznansko in ljubi je bogek pomagal nedelja je gospodov dan moj dan pa je dan bolečin v trebuhu
Nande bo umrl v nedeljo vsi ga imamo radi in to je pesem o nedelji
