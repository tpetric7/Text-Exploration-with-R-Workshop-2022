Ako cenite hudomušno in vedro slovensko besedo izpod peresa Fridolina Žolne, tega prvega zakupnika slovenskega humorja, tedaj prejkone veste, da sta na svetu dve sorti tolovajev. Oni dobri, preprosti, stari podeželski tolovaj z gorjačo, s katero te nemilo poboža po trdi butici in z nesmrtno parolo: »Denar ali življenje!«, in njegov pokvarjeni, mestni nečak, ki ti s smehljajem na licu in medenim glasom prav tako izmami denarce.
Kdo bi si mislil, da sta se pri nas ta dva ohranila še v današnji čas?!
Primaha ti jo oni dan stari tolovaj čez goro in po hosti nazaj v stari kraj. Nič ni nosil gorjače, pokalico je imel za pasom in v škornju še drugo itd. Vsega jih je imel kar štiri. Moderniziral se je stric, i kakopak, saj je bil v inozemstvu. Tudi odpustke je imel s seboj in še nekaj drugega drobiža. Vsega po malem je imel v bisagi, vse bi prav prišlo, če bi se tu po starem obrnilo.
Takole, je menil stari stric, pa smo spet doma. Kar vesel je bil in nič ni iskal skrivne stezice, lomastil je po hosti kot bi bil v domačem grabnu. Spazili so ga budni žandarji, hop-la so ga zgrabili in ga peljali pred rihtarja.
Eh, je dejal, da ni nič hudega mislil. Tu in tam bi kakšno bajto malo prekucnil, drugod bi malo elektrike prirezal, no, ja, pa še kakšnega nezadovoljnega pijančka bi s seboj v hosto peljal, da bi mu družbo delal. Mož zakona pa hud, kaj, elektriko bi nam kradel, ko nam je že tako manjka. In pijančke bi nam v hosto vlekel, ko so vendar taki revčki, da morajo vso vinsko zalogo sami popiti.
Nič niso pomagale mile besede. Zašili so starega tolovaja in prav čudil se je, kako hud da je sodnik. Kakor da ne bi vedel, da on sam, star in betežen kot je, ne bi mogel kaj prida opraviti.
Bral je nečak o usodi ubogega strica. Nič mu ni bilo žal nesrečnega sorodnika. Kaj pa ni prej pazil, sam je kriv, si je mislil.
Ko se je stric potikal po mrzli tujini, je nečak v mestu živel mirno, neangažirano, bi lahko rekli. Užival je po malem sadove dela svojega očeta in ni mu bilo hudega na tem svetu.
Bil je še mlad, ukaželjen, pa je zahajal v šole. Učil se je tako: z najmanjšim trudom za dober uspeh. Če se je zataknilo, pa je priskočil papa s kakšno mažo ali drugim zdravilom.
Pa je tako tudi doštudiral in šale takrat se je spomnil svojega poslanstva. Spomnil se je svojega rodu in nad, ki jih je njegov oče vanj polagal. Odšel je v službo. Kam, boste vprašali. Ah, kam? Pozabil sem že. No, pa saj, če vam povem zgodbo naprej, boste že sami uganili. Sploh pa je menjal precej služb. Brž, ko je na enem mestu zavdal ljudem, že je pobral šila in kopita in šel drugam. Videti je bilo, kakor da bi bil istočasno na več mestih, tako je včasih ponekod zaškripalo.
Na delovnem mestu je imel veliko besedo. Z denarjem drugih je ravnal kot da res ne bi bil njegov. Ni čuda, če je šlo precej podjetij in denarcev rakom žvižgat. Nase seveda ni pozabil. Za svoje je bil umen gospodar.
Bral je za zapahi stric, kako gre ljudem, ki jih skube njegov vrli nečak. Inako se mu je storilo ob tej nezaslišani krivici. On, pošten tolovaj starega kova, ki skoraj nikomur nič hudega ni hotel in ki še časa ni imel, da bi kaj škode naredil, tu za zapahi. On, zvit lisjak, ki je napravil šestkrat več škode in to materialne, torej take, ki gre dandanes ljudem res do živega, pa uživa prostost.
Poklicati si je dal advokata. »Ha, pa taka žlahta, mu bom že pokazal«, se je pridušal. »Gliha vkup štriha, to pravi lep domač pregovor. Če jaz ne morem ven, pa naj pride on sem.« In je lepo razkrinkal pridaniča.
Ne advokat ne sodnik staremu nista verjela. »Kje pa, on že ni tak. Saj je naš človek. Nič ni hodil po inozemstvu, nič ni z gorjačo grozil, pa tudi na silo ni ropal ljudi.«
Razjokal se je stari tolovaj. »Ali je to sploh še kakšna pravica?« je milo zavil oči k nebu, kajti bil je pač tolovaj starega kova.
