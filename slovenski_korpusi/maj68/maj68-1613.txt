Daleč daleč, v surovi črni Afriki, živijo veliki temni možje, ki ponoči lovijo tigra. Kajti, veste, tiger je hud razbojnik, ki rad je ljudi. Zato ga veliki temni možje raje kar ujamejo in odpeljejo v živalski vrt. Tam pa tiger ne je ljudi, ker mu čuvaji dajejo jesti druge stvari. Veliki temni možje so zelo pogumni, a sami si vseeno ne upajo ponoči loviti tigra, ko je tiger tako huda zverina. Zato ima vsak temni mož svojega psa, ki mu pomaga loviti tigra.
Živi pa tam nekje daleč v surovi črni Afriki tudi majhna deklica. Ta deklica stanuje v hišici iz listja in banan in pomaranč, ki stoji sredi velikega gozda, skoraj čisto sama. Nikogar nima, ne mame, ne očeta, ne brata in ne sestric. Ima le punčko iz cunj. Deklica se kar ves dan igra zunaj pred hišico iz listja in banan s svojo punčko iz cunj; in ko pride noč, gresta obe v hiško, kajti ponoči se naokoli potika razbojnik tiger, ki bi deklico in punčko iz cunj takoj pojedel, če še ne bi spali v svoji hiški.
Neke noči se je razbojnik tiger spet potikal okoli hišice v gozdu, nemara je mislil, da se bosta deklica in punčka iz cunj še vedno igrali zunaj pred hišico iz listja in banan. Toda deklica in punčka iz cunj sta bili že dolgo notri v hišici; spali pa še nista, ker sta se morali še malo igrati. Ko pa sta hoteli ravno zaspati, je potrkalo na vrata.
»Kdo pa je,« je vprašala deklica.
»Veliki temni mož, ki lovim tigra,« je rekel debel glas od zunaj.
»Zakaj pa potem ne loviš tigra in trkaš na vrata, če praviš, da loviš tigra,« je rekla deklica. Deklica se je malo bala psov, ki jih imajo veliki temni možje.
»Zato, ker nimam psa, zato ne morem loviti tigra. In ker nimam psa, me bo tiger mogoče pojedel,« je rekel debeli glas od zunaj.
»No, če je tako, pa naj bo in stopi noter,« je rekla deklica in odprla vrata.
Kadar je velike temne može, ki lovijo tigra, strah, pa ti možje ne znajo povedati vsega, kar jih vprašaš. Odgovarjajo zelo čudno. No, ko je bil prestrašeni mož v hišici, ga je deklica vprašala: »Kje pa imaš svojega psa, če praviš, da ga nimaš?«
Veliki temni mož je bil prestrašen in je odgovoril takole čudno: »Živel je mož. Imel je psa. Lepo ga je redil. Nekoč mu ukrade kos mesa, zato ga je ubil. Izkopal mu je jamico, napisal mu je tablico: Živel je mož. Imel je psa. Lepo ga je redil. Nekoč mu ukrade kos mesa, zato ga je ubil. Izkopal mu je jamico, napisal mu je tablico: Živel je mož. Imel je psa …« »A, tako,« je rekla deklica. »Ubil si svojega edinega psa, zdaj se pa bojiš tigra. Čisto prav ti je. Le kako si mogel ubiti svojega psa!«
Veliki temni mož, ki je drugače tako pogumen, je zajokal: »Saj ga ne bi. A tako lepo sem ga redil, on pa mi je ukradel kos mesa. No, pa saj sem mu potem skopal jamico in napisal sem mu tablico: Živel je mož. Imel je psa. Lepo ga je redil. Nekoč mu ukrade kos mesa, zato ga je …«
»Dosti, dosti,« je rekla deklica, ker ni marala še enkrat poslušati moževe pesmice, kako je ubil svojega psa. »Priznaj,« je strogo rekla, »da sploh ne bi bil smel ubiti psa!«
»Če sem ga pa redil,« je hotel veliki temni mož še kar naprej ugovarjati in goniti svojo.
»Saj prav zato,« je rekla deklica in je bila še bolj huda. »Medve s punčko iz cunj se psov bojiva, a nikoli ne bi mogle ubiti katerega psa. Ko so pa ti vaši psi tako pogumni, da se jih tudi zlobni tiger boji. Psi so koristne živali in jih sploh ne smemo pobijati, bojimo se jih pa lahko, če hočemo.«
Mož je rekel: »Da.« Potem mu je glava zakinkala na prsi in je hotel zaspati, in je moža oštevala še naprej: »Zakaj si pa potlej sploh šel lovit tigra, če si brez psa?«
»Mi veliki temni možje v Afriki,« je rekel mož, »moramo ponoči loviti tigra. V gozdu je toliko tigrov, ki prežijo na pravi trenutek. Če mi možje le eno noč ne bi šli v lov, bi tigri planili iz gozda in nam ukradli našo lepo deželo Afriko. In nocoj sem šel spet lovit tigra, ko sem se tu sredi gozda spomnil, da sem psa ubil, ker mi je ukradel kos mesa …«
»Nehaj že kar naprej godljati svojo neskončno pesmico,« je plosnila z ročicami deklica in je bila jezna. Možu pa je glava že spet zakinkala na prsi in tam v kotu je sedel na tleh kot gora črne nesreče. Deklica je strogo nadaljevala:
»Veš kaj, temni mož?«
Mož se ni nič zmenil za besede, ker je mogoče že spal. Deklica se je ujezila in glasno je zaklicala: »Slišiš! Jutri zarana boš pričel rediti novega psa. Če hočejo tigri ukrasti našo deželo, ne boš takole dremal ponoči, ko drugi možje s svojimi psi lovijo tigra.« Potem je še pribila: »Ti bi pa kar dremal.«
»Če sem ga pa ubil, ko mi je ukradel,« je še medlo bleknil mož, a vtem je že trdno zaspal, ker je začel smrčati kot slon.
X X X
Če veliki temni možje katero noč slučajno ne gredo lovit tigra, da noč kar prespijo v hiši iz listja in banan, imajo tako zelo slabo vest zavoljo tega, da vstanejo prej kot sonce. Ko je zjutraj pokukal prvi zlati žarek v hišico iz listja in banan, se je deklica prebudila. Moža pa že ni bilo več. Tam, kjer je prebil noč, je zdaj ležal bananin olupek. Mož je bil lačen, ko se je prebudil, pa je zajtrkoval banano. Deklica se je malo pretegnila in že je bila na nogah. Hodila pa je po prstih, kajti punčko iz cunj je zjutraj vedno pustila poležavati. Govorila je: »Naj se revica do sitega naspi.« Potem je stekla do studenčka in se umila. Pri studenčku pa je stalo veliko živali in vse so pile vodo, da so nizko sklanjale vratove, žirafe pa so celo klečale, ker imajo tako dolg vrat, da dosežejo le tisto sadje, ki je najbolj visoko v drevju, vode, ki je spodaj, pa sploh ne dosežejo stoje in morajo zato klečati, če jo hočejo piti. Potem so bili tukaj sloni, ki vedno nesramno in čez vsako mero trošijo vodo, ko jo srkajo v rilec in ž njo škropijo druge živali, da jim malo nagajajo; ko se živali včasih zaradi tega slonovega otročjega početja razburjajo, prične slon razposajeno trobiti z rilcem, da se zbudijo vse zaspane živali, ki še spijo kje po gozdu, in mogoče tudi punčka iz cunj. Prav zato pa tudi deklici ni všeč slonovo obnašanje. Potem so bile tu velike papige, ki si rade privoščijo jutranjo kopel v bistrem studenčku; te pa rade grdo preklinjajo, kot se tega nalezejo od velikih temnih mož, ki med lovom na tigra ponoči na vso moč grdo preklinjajo, če jim tiger uide.
Pri studencu pa je bil danes tudi sam tiger. Ležal je tesno na trebuhu, malo stran od ostalih živali, ker tigri se imajo za nekaj posebnega, pa se nočejo z nikomer družiti. Ležal je v travi na trebuhu in pil dolge požirke vode, ker je bil lačen. Mogoče je mislil, da ne bo več lačen, če bo imel poln vamp vode. Včasih je malo prenehal piti in je hudobno gledal deklico, kako se umiva in prepeva. Deklica mu je zaklicala: »Hoj, mucek, danes si pa lačen.« Tiger je pogledal stran in je bil prizadet, rekel pa ni nič, ker tiger ne zna govoriti, zastopi pa vse.
Dekličina zbadljivka pa kot da je ostale živali razveselila, in so vse postale živahne, slon pa je brizgnil v tigra vode, kolikor je je imel trenutno v rilcu, ko pa je ni imel nič več, je začel neusmiljeno trobezljati. To je bilo za tigra malo preveč, zato je še enkrat resno pogledal živali in deklico, vsakogar posebej, potem pa je dostojanstveno odkoračil v gozd. Papiga je zakričala: »Pa naj banane žre, gospod!« Ta stavek so namreč pogosto kričali na ujetega tigra veliki temni možje. Deklica je gledala za užaljenim tigrom in bilo ji ga je žal, ko je videla, da vse živali brijejo norca na njegov račun in ko je tako sam. Strogo je požugala druščini: »Saj ni čudno, če je ponoči takšen, ko mu podnevi vsi nagajate!« Živali so se pričele razhajati. A deklici se je zdelo, da se vsaka pri sebi hihita, ker da so se jim njene besede zdele šaljive. Zamahnila je z roko za odhajajočimi živalmi in zaklicala: »Nič niste boljši od tigra. Ve ste same luckaste trape!« Zdaj je skočila iz vode še papiga, se otresla in poletela za druščino; med letom je veselo kričala: »Ve luckaste trape!« Deklica je zmajala z glavo in si porekla: »Samo ta najslabše pobere in tisto kriči naprej.«
Ko je prišla domov, je bila punčka iz cunj že prebujena. Deklica je naredila hud glas in je rekla: »Tako zgodaj je še, morala bi še spati.« Potem pa se je premislila in je rekla: »Pa saj ne moreš spati, če debeli sivi norec trobezlja. Pa se dajmo začeti igrati!« In je vzela punčko v naročje. Potem sta se igrali.
»Veš,« je rekla deklica, »nič novega se nisem spomnila. Spet se moramo igrati iste igre. Ampak nekaj novega ti lahko povem. Včeraj si ti že spala in je prišel mož. Ne, ti si že spala, nič ne veš, vse ti bom povedala, potem se bomo igrale. Mož je lovil tigra, potem se je pa ustrašil, hahaha, ni smešno? In sem ga spustila v hišo, ker bi ga mogoče pojedel tiger, če ga ne bi vzela v hišo. Ampak mož je ubil psa. Pes mu je nekaj ukradel, pa je psa potem za kazen ubil. Ker ga je lepo redil. Ja, tako je povedal: Živel je mož. Imel je psa. Lepo ga je redil. Nekoč mu ukrade kos mesa, zato ga je ubil. Izkopal mu je jamico, napisal mu je tablico: Živel je mož. Imel je psa. Lepo ga je redil. Nekoč mu ukrade kos mesa, zato ga je ubil. Izkopal mu je jamico, napisal mu je tablico: Živel je mož … To je zanimivo, a ni? To lahko govoriš zmeraj, pa ni nikoli konec. Tako govori mož, če ga je strah. Mene in tebe pa ni strah. Veš, saj moža tudi ni strah, če ima svojega psa. Ampak on je psa ubil, zdaj ga je pa strah. Ali ne, da to ni lepo, da je psa ubil? Saj to ni nič, če ukrade kos mesa. Lahko mu en dan ne bi dal za jesti, pa bi bilo, ali ne? Kaj ti misliš? Ja, strah bi te bilo, če ne bi bilo mene. In mene bi bilo tudi strah, če ne bi bilo mene. Če pa ne bi bilo tebe, bi me bilo pa še bolj strah. O! Dajmo se igrati strah. Enkrat boš strah ti, enkrat bom pa jaz. Ne, pa to sploh ni noben strah, veš. To se ne moremo igrati, če smo obe. Strah je, če ene ni, medve pa smo. Medve smo zmeraj, ker nas nobeden ne ubije … Ali ne, da nas ne ubije nobeden? Ali bi mogoče ti lahko mene ubila? Ampak, če se hočemo igrati strah, mora biti najprej ena ubita kot pes. No, dajmo se igrati. Naj bo najprej mene strah. Ti mi moraš nekaj ukrasti. Tako, ukradla si mi banano! Lepa reč! Jaz sem te lepo redila, ti si mi pa ukradla banano! In bi ti jo tako ali tako dala! Pa če bi vprašala, bi dobila banano. Ti si jo pa ukradla. Zato te bom ubila.« Deklica je spustila punčko iz cunj, da je padla na tla in je tam obležala v travi. Odlomila je košček veje in ga zabodla v mehko prst. V grmovju se je nekaj premaknilo, zasvetile so se rumene oči. Deklico je zmrazilo. Rekla je: »Tiger, si ti? Pojdi stran, zdaj je dan.« Tiger je še malo počakal in gledal, kaj dela deklica, potem pa je odšel. Naokoli se je spreletavala papiga, in ko je videla tigra odhajati, je zakričala; »Pa naj banane žre, gospod!« Deklica se je naredila, da nič ne sliši, in sta se igrali naprej, da je punčka iz cunj mrtva. Potem sta se igrali ves dan in punčka iz cunj je bila mrtva, ker jo je deklica pustila ubito in je kopala v zemljo s kosom suhega lesa globoko jamo. V grmovju se je nekaj zganilo. Mrak je padel. Deklica pa je govorila: »Živela je deklica. Imela je punčko iz cunj. Lepo jo je redila. Nekoč ji punčka ukrade banano, zato jo je ubila. Izkopala ji je jamico, napisala ji je tablico; Živela je deklica. Imela je punčko iz cunj. Lepo jo je redila. Nekoč ji punčka ukrade banano, zato jo je ubila. Izkopala ji je jamico, napisala ji je tablico; Živela je deklica …«
Sonce je zahajalo in deklica je kopala jamo. V grmovju je zašumelo. Par žarečih očes pa je bil tam notri in je poslušal pesem; »Živela je deklica, imela je punčko iz cunj …«
Deklica je rekla v grmovje: »Tiger, si ti? Pusti me, če vidiš, da se igramo.« Tiger je pa kar ždel tam v grmovju in ni hotel oditi, ker je hotel gledati, kako se bodo igrali, še naprej. Samo papiga, ki je čepela visoko gori med vejami, je dvakrat bežno zaplahutala naokoli, potem pa je odletela v goščavo spat, in deklica je zmajala z glavo, ko je zaslišala še: »Ve luckaste trape!« A zdaj je zahreščala papiga nekam zateglo in žalostno, nič več veselo kot zjutraj. Potem je bilo vse tiho. Punčko iz cunj je deklica počasi dvignila v naročje in jo ponesla do grobka. Jokala je. Bilo je drugače. Položila jo je na dno jame. Tedaj se je še nečesa domislila; stopila je do hiške iz listja in banan in pomaranč, odlomila je največji in najbolj zreli sadež in ga odnesla položiti v grob k punčki iz cunj. Potem je še kar jokala in je rekla: »Tiger, ali si tam? Zakaj delaš, da je mene strah?«
