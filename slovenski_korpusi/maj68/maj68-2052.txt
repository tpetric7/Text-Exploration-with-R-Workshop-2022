Dragi UR (urednik roba),
čao, karo. Danes ti zelo težko pišem, ker ležim. Še teže bi bilo pisati, ko bi bil jebena stranka. Kot na primer, če bi te poklicali na policijo in te vprašali malo o tem, pa malo o onem, takole na klepet, za pol urice. Saj ni važno, da bi vedel za kaj gre: tu si – braniti se ti je. Ampak mi ne verjamemo Kafki. To ni nobena partizanska literatura. Saj to je vendar tako grozno, Kafka, a ne? Take knjige bi bilo treba prepovedati in sežgati na grmadi, da bi jih videli (goreti!!!). Tako, ja, bi bilo treba s takimi. In s to študentsko drhaljo tudi, kajne, ljubi urednik. Kam pa pridemo s tako anarhijo, prenažrtniki, sami ne vejo, kaj bi radi. Preveč je svobode, ne res?! Pa se še pritožujejo, če jih v vežo zaprejo. V rest bi jih bilo treba, v rest, če nočejo živeti z mirom in redom. Nič si še niso poskusili, zato pa je tako. Red mora biti, red je od boga. In taki nemoralneži so, treba bi jih bilo skopiti, da ne bojo pisali in slikali takih svinjarij, oprosti izrazu, saj veš. A ne, da mora biti v socializmu tudi red in morala?
Potem pa, ko doštudirajo, pozabijo na socialne razlike in se ženejo za denarjem, pa za stanovajem, in v tujino gredo in pljuvajo na rodno grudo. Danes pa: ta ima to, ta je buržuj, ta je tak pa tak. Saj si je s svojim denarjem zaslužil, če je tak zaslužen mož, kaj? Oni pa: to ni socializem, to ni to. Kaj ni. Saj so že med vojno rekli, da boš v socializmu toliko dobil, kolikor boš zaslužil, v komunizmu pa, kolikor boš potreboval (bog ne daj vzeti to osebno, spoštovani urednik). In ti ljudje si take grde štose izmišljajo: razlika med socializmom in kapitalizmom: v kapitalizmu je izkoriščanje človeka po človeku, v socializmu je pa obratno. A niso grdi, no?
Potem pa tako grdo pišejo čez narodne pesmi. Slakova muzika je ja taka lepa, narodna pa priljubljena. G. tov. Vidmar pravi tisto zdravo narodovo bistvo. Jaz sicer ne razumem, kaj je to, ampak če on to pravi, bo že tako. In to mu tudi dam prav, njemu in g. Kavčiču in še drugim takim uglednim gospodom, da je treba ljudstvo obvarovati pred škodljivimi vplivi z zahoda. Če si že sposojamo buržoazno tehniko, ni treba in ne smemo jemati tudi njihovih buržoaznih, kapitalističnih razvad. Slovenski narod je ja tako majhen in ga lahko take razvade hitro ugonobijo. Samo, žalibog, izgleda, da oblast nima posluha za take modre može, kot so gospodi Vidmar, Kavčič, Bor in drugi.
Ja, tole se jim čudim, študentom namreč: ko so tako pametni in učeni, pa si ne znajo poiskati smisla v življenju. Človek ja mora imeti en smisel v življenju, a ne? Kar tako v tri dni živijo živali, ne pa človek. Človek mora ja razmišljati, misliti.
Karo urednik,
oprosti, če je moje pismo nejasno, ko človek leži, se mu vse misli pomešajo, težje grejo dol, lažje pa na vrhu plavajo.
Koš poljubov od tvojega zvestega, ljubečega te; mnogo pozdravov čez hribe in doline ti pošilja vedno tvoj
Che
