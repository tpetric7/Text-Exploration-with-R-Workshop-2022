Moj mož me pri mojih enaindvajsetih letih in triletni Anici že vsi ta leta zatira, da sem že čisto nesrečna, ko nimam niti nič za obleč, same kavbojke nosim in puloverje in bunde kot kakšen sezonski delavec. Ne morem biti všeč nikomur, meni je to že kar dolgo jasno. Nič nimam od življenja, kar me na dan razvedri, je, ko greva z možem v Rio na kosilo. Tam je ključavnica zataknjena in mož to pozabi, tako da kar sili v drugo gostilno, če je ta sredi najhujše gužve in belega dneva zaprta. Takrat se jaz uprem v vrata in se hrešče odprejo, jaz pa vnicnem glavo, da narobe in nazaj pogledam moža in postrani, da mi čop poseže v bisago, in se nasmehnem, ko pa ni nič, se smehljam grenko, on pa lačno rine mene v Rio. Potem šele vidim tistega, ki se z njim včasih vidiva kje in mi je tako všeč, da sem kar trapasta in zaljubljena še cel dan. Je tako velik, še za eno glavo je večji od mene in še bolj je koščen od mene, ima pa na sebi nekaj takega, kar nobeden drugi, ampak je imel to moj mož pred štirimi leti, samo veliko manj. Sploh ni lep. Je pa tak, kot kakšna velika umetnija, ki se jo je treba samo izmisliti, ampak se jo spomni samo največji umetnik, potem ko pa je umetnija že narejena, vsi rečejo, da bi to lahko tudi oni. Jaz tudi rada kaj kreiram, če že nič nimam. Ampak mi nikoli ne rata. Vrhunski kreator pa naredi dve tri poteze in mu rata famozna stvar, da kar vriskaš. Kot kakšen krožnik iz porcelana. Sploh ni nič narisano, sam bel porcelan, ki je drugačne oblike, enostavne, pa je najlepši od vseh. Ali pa kozarci, ki jih kupujeva tašči za rojstni dan! Povsod sva gledala. Pri kristalu imajo same kičaste, že kaj gor načečkajo, da je grozno, ali so pa kakšnih idiotskih debelih in okroglih oblik. Pri interjeru sva jih pa našla: čisto enostaven, širok in valjast kozarec iz navadnega belega stekla, gladek in jasen kot solza, dno ima malo masivnejše, da je videti še bolj stabilen in lep. Tako nima nič zavihanega nosu, nobene luknjice v bradi, nič skodranih las in valovitih ustnic. Kar nekaj enostavnega in dokončnega, kamor se ne sme nič dodajati. Potem so še njegove oči, in jaz sploh ne vem, kakšne barve oči, ker malo mu ne gledam v oči, ker mi je nerodno, malo pa se mi zdi, da se takrat zenice odprejo maksimalno, da je barvni krogec ves pogoltnjen v globino očesa. Tako vem, da je zaljubljen vame, ker se ve, da ženska čuti, kdaj je moški zaljubljen vanjo, v resnici pa nič ne čuti, to kar takoj vidi in preračuna po tem, koliko so zenice razširjene. Niti ne vem, kako mu je ime. Včasih se z Anico sprehajava in kar naenkrat se prikaže izza vogla, da me kar zaboli v pljučih in gre potem bolečina kot mraz po hrbtu in kot mravlje v trebuh, da se vsa tresem in se globoko sklonim k Anici, da ji popravim ovratnik in zavežem čevlje. Potem sem besna na vse, ker se tako prestrašim in je on že mimo, pa sem dobro čutila, da me gleda in da me ljubi. Zato gledam nazaj kot kmetica in pozabim, da bi bilo nerodno, če bi on vedel, da gledam, kako famozno hojo ima, kako maha z eno roko, kjer nosi črno aktovko, drugo ima pa v žepu, glavo nosi pa pokonci in je niti ne gane, če pride mimo še kakšna druga ženska, medtem ko ona njega gleda tako blesavo zatrapano, da bi jo najraje nekam. Potem pa kar španciram z Anico gor in dol ves preostali čas tam okrog v bližini, ker potem se včasih zgodi, da ga vidim še enkrat, ampak si ne upam reči, da pride on mimo še enkrat zanalašč. Včasih ga vidim, kako gre v trgovino in kupuje. Potem grem naslednji dan ob isti uri v trgovino, ampak nimam nikoli sreče, da bi bil tudi on notri. Nima nobenih stalnih navad, kar svobodno se spreletava. Če bi se srečala v trgovini, bi mogoče stala pri blagajni skupaj in bi ga lahko enkrat videla čisto od blizu, potem bi mi odprl vrata in se mi nasmehnil, ker to on dela, prepričana sem, da dela. Je vzgojen, samovzgojen, to se človeku takoj vidi. Enkrat je bilo že blizu. Kar hočem čez cesto na prehodu za pešce, ko na drugi strani stoji in hoče čez cesto on. Ko ni bilo že nič prometa več, so z obeh strani že vsi hodili čez cesto, on pa je kar stal na robniku pločnika s petami, z ostalim stopalom pa v zraku in je gledal nekam v daljavo, ampak mogoče se je samo delal, da me ne vidi. Jaz sem pa za eno sekundo pogledala in takoj umaknila pogled, tako da ne bi videl, da ga gledam, če bi ravno takrat pogledal. Potem pa ni bilo več v redu kar tako stati in sem stopila na cesto, da je en fičko grozno zacvilil z zavorami in se je notri ženska z dlanjo tolkla po čelu. Bila je blamaža, grozna. Lahko bi me podrlo in bi se smešno kotalila tam po cesti, potem me ne bi izvleklo niti to, da bi on takoj skočil k meni in me vzel v naročje in me nežno božal. Mogoče sem bila čisto rdeča, glavo sem sklonila in stekla naprej da sem videla samo čevlje in široke zavihke hlačnic. Sedi v Rio in me je gledal, kako sem jaz mojemu možu odprla vrata. Mož stopa pred mano in jaz gledam kar njega pri mizi, on pa mene in vtakne cigareto v usta. Še se oziram in se zaletim v moža, ker se je naenkrat ustavil. Tako je mož videl, da sem gledala njega. Jezno gre in hitro skoz prvi prostor in druga vrata in v jedilnico, tam me pa že takoj začne žreti. Kaj si ga pa gledala, bi ti pasal, mlado meso, imaš preveč časa. Tako dela kar naprej; sploh ne smem pogledati nobenega človeka, takoj je besen. Zdaj sem si že tisočkrat vrgla naprej, da sem si uničila življenje, ko sem se poročila takorekoč s starcem, ker moj mož je letos star že štirideset. Kaj jaz vem, zakaj. Najprej se mi je zdelo v redu in sploh nisem mislila, da bo že čez štiri leta star tako ogromno. Tega še stara baba ne bi prenesla, če bi se s tako poročil. Hoče me uničiti, načrtno. Cel dan čepim doma in čakam in se igram z Anico in je že vse narobe, če greva z Anico ven. Ali me je kdaj peljal ven, razen v Rio, ko Anica popoldan za eno urico zaspi. Ali se mi ne usede za vrat mumija od njegove matere, kadar gre na službeno potovanje. Jed mi v bistvu ni teknila in moj mož se je takoj razburjal. Sam pa se je pri jedi tako obotavljal, da ne bi oni še vedno sedel v prednjem prostoru, ko bova odhajala. Ampak on je sedel tam, najsi sva jedla celo uro. On je sedel tam in me je gledal in sva se gledala dolgo. Zdaj sem vedela, kaj moram.
Zvečer sem vse naredila in sem se hitro začela delati, da že spim, ker sem hotela imeti mir, da sem lahko mnogo premišljevala. Ko je že vsa hiša spala, spodaj so cvilili zadnji avtobusi in iz gostilne so razgrajali na ulico še malokateri sitni pijanci in delali kraval, sem še malo počakala, da bi bilo res, potem sem pa odšla v bosno in hercegovino. Bila je noč in grozno mraz, mesečina je bila strašna in jarka kot ledena kvarclampa in se je hudourno zaganjala in brzela čez zasneženo ravnino. Do pasu so mi šle te brezkončne poljane snega in temno drevje je strmolelo naokoli kot med vojno in pozimi in na vzhodu, nič nisem razumela vsebine. Tako sem rila skoz sneg in sem že mislila, da ni res in da sem si vse izmislila in da tihe koče ni v tej samoti. Bilo me je strah, volk je smrčal za belim gričem in spodaj je veter tulil kot pijanec, tiči so vreščali, ker so se bali lune in volka, da so si vlivali topline in pogum v prazne trebuhe in kosti. Tam ni bilo nikogar, jaz pa nisem marala nazaj v našo sobo, ker bi najraje umrla, ne pa spet dihala gnili zrak, ki gre iz tega starca. Uboga Anica. Ni res; niti Anica! A le. Ampak prav zato, da bomo potem enkrat bolj srečni. Niti ne vem, kako mu je ime. Zato kličem kar: Gospod, gospod. On pa je toliko star kot jaz in ne verjamem, da mu je všeč. Rekel bo, da naj se kar tikava, če je meni prav. Vidi, da sem poročena. Če je tak, da ne more razumeti, bom tavala tukaj in me bo vzelo. Zdaj že vidim v drevju nizko in debelo črno hišo in zunaj se lomi suhljad, dišeč dim se mi pokaja v obraz in ličnice. Tako grem do pasu v snegu in zelo tečem, da krilim z rokami, ker nikamor ne gre. Tam se lomi suhljad in v hiši so debele temnordeče preproge iz dragih kožuhov, sveče gorijo, v kaminu je velik rdeč ogenj, jaz pa ne pridem do hiše in se kar sesedem v sneg in hlipam, ker zdaj mogoče misli, da ga nisem razumela in da ga mogoče sploh ne maram, ker imam rada svojega moža. Kdaj bi mogel kdo od mene pričakovati, da bi zapustila Anico, zdaj bom pa kar hitro umrla in ne bo nobeden vedel. Še sem hlipala od mraza in od žalosti, ko je nehala pokljati suhljad in so me dvignile roke in začutila sem toploto. Je prišel, je. Tako sem kar naprej mižala, nič se nisem čutila, kar neslo me je, in ko so noge pohodile suhljad sem odprla oči in videla sem široke temne zenice. Bila sem v bosni in hercegovini.
Čutil sem te, je rekel in mi pomagal v kočo. Najprej sem mislil, da ne najdeš bosne in hercegovine.
Kako sem našla bosno in hercegovino.
Bosno in hercegovino sem naredil, v Sloveniji nama nikoli ne bi bilo milosti.
Moj mož ni dal.
In tvoja deklica, je dala?
Anica ne ve.
Ni dala. Čemu potem?
Ti si naredil bosno in hercegovino, jaz sem samo prišla. Ali sem pustila Anico samo?
Včasih sem ponoči hodil po oni tihi ulici z živo mejo in tremi velikimi kostanji. Mislil sem, da bi morala že tja priti. Ampak tam je Slovenija in ni nič. Hodil sem in dihal sem tako globoko, da se mi je vrtelo v glavi.
To sem vedela, to je bilo tako, kot če bi takrat v gostilni stopila k tvoji mizi in rekla, če smem prisesti. Za mano je stal vendar moj mož, ubil bi me, ti ga ne poznaš. Tudi ko si ponoči pohajal, je bil moj mož, ki je prežal na vsak moj dih. V Sloveniji je vse preblizu. Dobro si si izmislil bosno in hercegovino.
Jaz pa sem tistikrat mislil takole: Počakam, da odraste tvoje dete, vzamem dekle za ženo.
To je slabo.
Saj. Bil sem tako zaljubljen, brez vsakega izgleda, da se nisem znal tolažiti drugače. Ti pa si bila tako zelo daleč.
Ne veva, kako nama je ime?
Tega ne veva. To se sliši v Slovenijo, vsa imena. Ostaniva tako.
Potem bova kar vedno.
Mislil sem, da je to najlepše. Zunaj je mraz, tako ne moreva nikamor in se ljubiva, ko je sleherni naslednji trenutek lahko že poslednji trenutek za naju.
Ali morava potem govoriti.
Morava si izmišljati, sicer se nič ne ve in nič ne ostane. Drugače se ne da povedati ljubezni. V Sloveniji se ne da povedati nikakor.
Bojiš se biti smešen. Zato zdaj govoriš.
Mislil sem že ves čas, da moram govoriti. Zato sem si izmislil bosno in hercegovino.
Izmislil si si tudi mene.
Videval sem te, izmislil ne. Sama si lepa kot bog, ti si nagnila glavo in me gledala in se mi smehljala.
Kot da si pozabil name. Ponosen si na bosno in hercegovino.
Bati se ne. To je v naju.
Tile kamni pod snegom, to dračje – ali je to v naju? Tudi brez mene bi bilo.
Prav. Noč in sneg in mesec bo pa vedno, ali ne?
Zgodi se lahko, da pride še kdo.
To si vedno ti.
Potem postane bosna in hercegovina navadna Slovenija.
Jaz pa sem mislil, da mora biti sneg, sredi snega lesena koča z dimnikom, iz katerega se vso noč kadi, pred kočo tnalo in sekira vanj zasajena, zunaj vihar, notri milo dekle in otožen mladenič.
Zdaj sem tako srečna, kot se ne sme biti.
Kdo mi je prdnil v usta.
Ostrigla si bom lase.
