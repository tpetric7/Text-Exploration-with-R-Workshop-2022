Že zelo zgodaj sem začel s kritičnim očesom opazovati svojo okolico, lahko rečem že ob rojstvu, ko sem z glasnim kričanjem izrazil svoje nezadovoljstvo z novim okoljem. V otroški dobi se je moj kritični duh še bolj izostroval, dokler ni v drugem razredu osnovne šole nastala moja prva literarna družbenokritična stvaritev. Nanašala se je na sošolca, ki mu je mama vsak dan za v šolo pripravila aristokratsko malico. Med odmorom je fantek ves material razpostavil po klopi, nato pa vse sam pospravil, ne da bi komurkoli od lačnih sošolcev, ki smo stali okoli, privoščil najmanjši košček. Moje kritično oko tega ni preneslo in nastali so naslednji verzi: »Janez je ministrov sin, z denarjem dela cin, cin, cin, v šolo z malico gre, nato pa vse sam požre!«
Komaj so se ti slabi verzi razširili po šoli, je že prišla kazen: bil sem zaprt, dobil podpis in doma še vse ostalo. Takrat sem spoznal, da so dobri nameni navadno slabo plačani in sklenil sem, da nikoli več ne bom pisal pesmic, tudi resničnih ne. A zgodovina se rada ponavlja. V zadnjem razredu osemletke sem ga spet polomil. Tokrat sem namesto pesmi napisal čisto prozo. V Tivoliju sem namreč srečal profesorja in profesorico, oba že poročena, vendar ne med seboj. Ta skopi podatek sem napisal na list papirja in ga poslal po razredu. Spodaj sem dodal le še majhen komentar z vprašanjem, če sta bila morda v Tivolju na strokovni specializaciji. Na nesrečo je dobil listek v roke eden od profesorjev, ki ni imel smisla za podobne kritične stvaritve in je takoj ugotovil krivca. Sledile so kazni najprej šolske, potem pa še domače. V dolgih urah domačega spopada sem spoznal, da sem bil kaznovan, čeprav sem pisal z najčistejšim namenom. Sklenil sem, da se nikoli več ne pritaknem peresa.
Naenkrat sem se znašel v zadnjem razredu gimnazije, pred maturo. Pisanje sem že davno opustil, dokler me ni nekega lepega dne urednik šolskega lista, ki je bil vedno brez materiala, prosil, naj zanj napišem kak kritičen članek. Dolgo sem kolebal, a končno me je premagala skušnjava in v roke sem prijel zgrizeno pero. Izpod njega mi je prišel članek, ki je govoril, kako v zvezi z novo ustavo vedno bolj stopa v ospredje samoupravljanje, tudi na naši šoli, kako se mladinska organizacija bori za liberizacijo sistema in kako neki profesorji stalno govore o samoupravljenju dijakov, sami pa v praksi ravnajo kot absolutisti. Vse bi bilo v redu, če ne bi v članek slučajno vtaknil dveh črk XY. To je bilo dovolj, da se je eden od profesorjev čutil prizadetega. Prijatelji so mi po izidu članka prisrčno čestitali za konstruktiven članek. Spoznal sem, da je vseeno lepo pisati. A že naslednjo uro sem ugotovil, da sem se bridko varal. Razrednik, ki je prišel v razred, je porabil vso uro za to, da se je razvpil name, me imenoval zakotnega pisuna, ki piše osebne napade, pokvarjenca izprijenca itd. In obrazložitev: podel osebni napad na osebnost profesorja XY. Takrat sem še trdneje sklenil, da se ne pritaknem več peresa.
Pa me je zadnjič spet zasrbelo in sredi največje skušnjave me je prešinila odrešilna misel: piši o sebi! To pisanje ima več prednosti: lahko se osebno žališ, lahko pišeš o sebi neresnične stvari, lahko po mili volji pretiravaš, lahko … In tako je nastal pričujoči prispevek. Uživam ob misli, da me za ta članek nihče ne bo tožil. In ker ne moreš večno pisati le o sebi, je to hkrati moj zadnji članek. Sklenil sem namreč, da se nikoli več ne pritaknem peresa.
In nato tarnamo o pomanjkanju satire na Slovenskem …
Pepi
