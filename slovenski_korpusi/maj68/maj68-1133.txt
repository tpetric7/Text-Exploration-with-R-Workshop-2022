(pedagoški listki)
Pokličem noč, v steni so dobra usta, skoz katera se vale sape vetrov, jezikov in vodikov. Legajo na moja od spanja razparana leva senca, ko se v prvi jutranji halji čreda odstavljenih oficirjev odpelje iz moje mrliške luže, veže duhovnih likov in para divjih bikov, dvomljivih krikov špilmanske slave, žalosti. Z lahnimi koraki, votlimi raki ritensko škrabljam po očetovi posvetni svetinovi lastnini; listam po leksikonu mačehovskih pižam, da vam dam vsaj en sam dan, dan brez župančičevskih puhlih jez, narodnih brez. In izpljunil je pest krvave, toplo spenjene zobne paste; in skoz visoka vrata mojega obraza, sončnega mraza, tonejo pardalovi mladiči, Vrazovi pregnani konjiči. Vzlete iz line glinasti lonci sline, mine roza pest erotične rose, ki je zlila lila spomin strahu v opomin.
Objokan nad okrvavljenimi otroškimi rokavicami, lepoticami steklenih duš, ki so razbile sramno uš in ledene sklede v očesu, lesu močne in točne izbe; ko so skoz noč zažvižgali nemški fantje, tatje in volčje na enonogi slavi grede so kot sodni levi, sumerijske metaforične luči v prsni broški. Leta leteča izbrišejo mladeniču spomin na otročje čase; zimske gazi so votline v sirovi noči.
Astralni dnovi so Desideriusove maše dežja, kašče, site zla. Lustprinzip, to je luteranski pulz, za hip Bes djaur; na nož, za zob, bob ob lepoleno steno.
Šelesti kvatrna noč, ko se kosa srede zareže v zelo temno četrtkovo razlito livado. Boleče bode kvodlibet, visoška senca brez venca za odsekanim mezincem, ki ni ušel sekiri smrti. Ne streljaj brate, ne streljaj, in naj še tako tolče po vratih! Ne streljaj, da ne ustreliš sebe! Dviga pravica frajmanov meč, a odpisana glava se našemi v pava.
Izgubila se je kmečka resničnost, kot muha o kresu, ki jo vzame kar zrak. In plaval je ves glogov les po polnočni vodi do hudičevih nebes, med trdimi rokami; in goreli so vsi denarni zakladi; in zakopani talenti so cveteli s plavim plamenom. Džambas Armeninstitut, odkar sem zlomljena roka, ponižanim v pomoč. Bela oratarjeva kapela, poldansko vino za Julijo, ki je brez dvoma moč. Hosana, navi! Debeli Togenburg je umorjena mira na truplu libele, bele zaveze, vaze in steze, ki se prihuljeno plazijo čez Slovenijo. Ihte vihtite vodvile naše osvete, Črtomirove prosvete, ko je ljubezen izdala kri, da se je preselila v dekleta in željene žene. Abraksas. SPUŠČAŠ SE. V Podnartu je rosni špirit, tam kjer so Rozine kosti mehki Luksemburg.
Snežena rebra ajdovske deklice so objela tiho shajališče boga, ki je popil lačnega leva in nasitil svojo marksovo glavo, pojočo lavo, padajočo kri po grmih krog rok. Dremoten mrak rosi po logeh, tratah; dobravah in planjavah. Zmrznjeni koledniki sede in se brez glasu goste, a piše jim v očeh: Haderlap po Hipokreni vzdolž dosihdob ultramnontanskega hrepenenja kaput.
Votli valovi so odjezdili iz najine hiše, morski baloni, gorski golobi, perot zlatega sočivja, trenotki sočutja, molčečega počutja. Gorje revnemu, ki pozabi na nogo, ki je nima več; čul bo bes tople gore, zore gorja. Led se je zalepil v sladkih čašah vetrnic, na samih ladjah gradu, majhnih morij. Davi se soj vremena spusti, po nevihti priplava na pomol tvojega sidra, telovega lotusa telesa. Hlepeč hlipam po ločju, lučju pobočju bokov logov bogov.
Pišem v tvoj ham, hram hrane razdrte rane vrane, ki so trajno rajne. Raj je gaj in čaj je bosa rosa, ki je lahna kosa lakote, ki klokota v kotu Roka. Srne so šle skoz ščip miru, v s krvjo pošpricano trnje. Korak petelina pa je smrtna tišina, sivina tatov, ki se zvrne in zagrne bogatega človeka.
Za koleni tvoje gore se je zaredilo kamenje, med gorami v Zali, ko so vame iztekli zasneženi orjaki rojaki. Na nevarni ravni ravi zauka kozorog. Vodnikov rog, ki visi s stremen v srepo dolino, kjer se je spirit bolniške postelje krileč dvignil in zapustil davno dvorano tatinskega kruha v mraku; mrk nad rožami čela, preko neba zaboli napeta Dijanina tetiva škofovega Loka.
Rak nad obrvmi je gola groza. Gramozna jama polno naročje padlih rojenih herojev; puhlica gori, v vetru rdi grd grm. Grom in strela, ko zori suhljad v zubljih sanj, pestičih gmajn, ki leže na poti vanj. Porušena hiša piščali, ležiš stegnjen kulan na grozdnatih ustnicah zardele povrhnjice, ker votla lisica že klepe koso do zob narasle lakote. Slišim, kako pokajo tablete, kako prši njih beli prah, zdrobljeni vrag, sneženi grah; pod obokom listnatih dokov prekooceanskih dožev, zabodenih krvavih nožev.
Nabiram mlado telesnost, ki v tebi požene na parceli potu. Lupim svežo svečo, ki hrepeni nazaj v hadni stolp grenkega voska, brez lizanja ognja, uničujočega gneva umrlega dneva. Slačim lačno jabolko, ker me nekaj žene med krhlje dame, mame sladkih popoldanskih jezdecev; orumenelih kril, ki jih prav mlada dekleta vihtijo nad samo vasjo. Kje je dom pozabe, mrzlega zla iz lazu tvojih preplašenih črnih las? Kje so ostrnice in strgane vabe, zakopane barve Babe? In kje so šele lože rož, kamor bo romala moja suha bol? Moja zgoljufana mana, potica, pozabljena v ozadju, kjer so vedno tiho plale in dišale kmečke roke čakajoč biča še spečega vladarja.
Vodna država moje banje; sanja papirnata panorama; divjanje Kitairona odteka skoz umiranje bakrenih ust, ki pojejo zadnja.
Hodim nad milnato množico; ladja je iz pene, iz mehkega železa je sad tvojega zvrhanega pretežkega plodu. Odstopiš za korak in zrak tvojih teles strepeta na krožniku Zodiaka pipe, zariple ribe, viba dišeče deške vrvi. Dvoje kovinskih, topla in hladna zvezda; povsod slediš svoji slepi strasti, petju vodnih sestavin, verig pradelcev hadvao, ki vežejo nase mase spomina iz težke globočine; mine, ki vržejo v zrak mile mline mila. Iz predčasa, počesanega kvasa, ko se razmakne plot in steče steza po dlaneh majniškega izleta, ki pokriva moj zapuščeni hlebec življenja; vafelni v sutani, duša je na razpotju. Valovi so, vonji so in valovi mojega lova so! Vrtinci, ki sprehod ugasnejo v najino spanje, zrna premogovniških zvezdá, ko jih odpihne; praprotna semena, rešitev skritega sveta.
