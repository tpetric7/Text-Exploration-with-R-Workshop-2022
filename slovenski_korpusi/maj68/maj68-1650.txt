Spominjam se vročega septembrskega ali oktobrskega opoldne leta 1968. Bilo je ravno po izidu Kataloga; notri sem veliko pisal o Ivanu, ki da čutim, da bo vsak hip umrl, in gledam to njegovo umiranje; za ta lik sem uporabil Ivana Mraka, česar nisem skrival, celo trudil sem se, da bi bil razpoznaven. Opoldne sem se torej srečal z Ivanom Mrakom. Temačno in sovražno mi je očital, da se igram z življenji; da sem nadut in ohol.
Lani poleti se mi je Ivan Mrak razkril; neki kulturnik (baje Govekarjev prijatelj, če se ne motim) je po ljubljanski srenji razglašal, da je Mrak »vseh norcev kralj«. Pa je možakar čez leto dve končal na Studencu. Mrak meni, da ga je zadela Usoda, ker je takšno usodo nesrečnik njemu namenil. Pozneje mi je še veliko pravil anekdote o utemeljenosti zlih slutenj. Tedaj mi je postala Mrakova temačno sovražna reakcija na moje slutnje v Katalogu razumljiva: prepričan je bil o verodostojnosti (kot bi temu sam rekel) moje mistike in usodovstva okoli njegovega življenja.
Vidite, pa je bilo morda ravno obratno: Mrak ni umrl, čeprav danes tudi jaz verjamem (kar se Mraka tiče) v usodnost slutenj. Danes se zgrozim, ko pomislim. da se v resnici igram s človeškimi življenji. Bolestno me ima misel, da Mrak biofizično sploh ni umrljiv.
Marko Švabić
