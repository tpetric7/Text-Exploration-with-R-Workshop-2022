Neznanec je podrl zadnjo sled miru v meni. Prisedel je, spregovoril in uspel vdreti v mojo samoto. Uspel je kot otožne kavarniške melodije, kot strastno zajokani čardaš.
Tako toplo je bilo ob njem. Vse je vedel, vse razumel. Mogel me je spoznati, razumeti pa tudi oceniti. Nenadoma je ugasnila luč. Kavarna v temi. Orkester je nemoteno igral naprej star španski napev. Celo več. Kakor da bi modrikasta zadimljena noč dala moč violini, da je zaživela v temnem prostoru. Ena sama ulična svetilka je vrgla dolge modre tipalke v megleno temino. Nekaj prižganih cigaret je zanihalo v prostoru, v mrak zgubljene kresnice, ki so nakazovale košček svojevrstnega, ta trenutek prikritega, življenja.
Moški pri mizi je v temi nadaljeval s strastnejšim glasom, opogumljenim od teme:
»En sam človek je bil. Zanj sem žrtvoval vse, življenje, kariero. Danes bi mu zavil vrat, ali pa bi mu napravil v čelo lepo luknjo.«
Morala sem verjeti prepričljivemu glasu. Luknja v čelu. Vsi imamo luknje v čelu. Velike, globoke, brez dna.
Ko bi vsaj ne imela te luknje v možganih! Kako lepa je tema, kako domača. Iz teme priletavajo vešče s prašnimi krili. Tu notri, za vsemi temi kresnicami, so vešče. Mnoge in neznane. Ali pa v moji luknji v čelu. So, prav gotovo so.
Vse je spet zablestelo pod močjo luči. Vešče so se zaslepljene zdrznile. Vsi smo vešče, nič drugega. Od teme do jutra in nazaj. Vedno slepe, blodeče vešče, z žgočo željo po luči, ki nas slepi in uniči.
Vešče prihajajo iz teme.
Vešče silijo k luči, toda vedno se opečejo.
