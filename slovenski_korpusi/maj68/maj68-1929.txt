Zdaj mora najti Elizabeto. Plačal bi karkoli za to, da jo vidi.
Amadej pozvoni pri vratih z vizitko:
prof. dr. Evgen Janaček
Odpre ženska v temnomodri ali črni obleki z belimi pikami in belim ovratnikom. Pod noge mu potisne klobučevinasta polmeseca, nato vpraša, zakaj je tam. Opraviči se naglo, da so mu namignili, da utegne tu srečati Elizabeto … Elizabeto Starič. Da sicer ni nič gotovega in da ima še neki drugi naslov. In da bi rad videl profesorja, če je mogoče, saj ga le-ta pozna, ker je bil njegov študent. Pripomnil je še, da družina Starič stanuje nekje v bližini, v podobni hiši z zelenimi roletami in železnimi balkoni, in da so ga posebej opozorili na stolpič, ki je podoben turbanu, pa je morda profesorju znano, kje se natančno nahaja omenjena družina, saj ni izključeno, da gre celo za isto hišo, čeprav ga Elizabeta ni napotila prav v tem smislu. O tem da si predrzne govoriti samo zato, ker je bilo rečeno, da se ulica, kjer naj bi stanovali Elizabetini sorodniki, natanko kot ta, izteka k trgu venezuelske ambasade.
– Starič? je zajamrala gospa. V hodniku je bilo zadimljeno, da so svetilke, ki so visele s stropa v ravni vrsti, z oddaljenostjo medlele kot luči na megleni cesti. – Starič? O kom takem nisem nikdar slišala. Prosim, je postala ljubezniva in krotkejša, – vstopite, morda se najde kdo, ki vam lahko pomaga. Zadnje čase kot nori zamenjujejo hišne številke, ni čudno, če zaidete. – Niso ravno hišne številke, meni dovolj vljudno Amadej in se podrsa s hoduljami v notranjost, – ki bi me zmotile, zdi se mi, da so tukaj vse hiše enake. Gospa se je ozrla skoz okno. – Ja, je rekla.
– Gospod profesor, pozdravi Amadej in seže v roko cinično utrujenemu možu s časopisom. Janaček obrne glavo postrani, kot da prisluškuje Amadejevim neslišnim besedam. – Amadej Samasi, vaš študent … iščem Staričeve, ki naj bi stanovali v podobni hiši, pokaže po sobi. – Že dolgo sem si želel, da bi vas obiskal, čeprav ob čisto neznatni priložnosti, kot je ta. Dovolil sem si dati vaš naslov svoji prijateljici, Elizabeti Starič … ki se bo prav verjetno za dalj časa naselila tu v Z. in zelo jo je mikalo, da bi vas spoznala, pa obema bi bilo prijetno, ko bi se srečala v vaši navzočnosti … Družina Starič naj bi bila tu precej znana.
– Znana? se je začudil Janaček. – Znana?
– Morda so v zadnjem času zamenjali stanovanje … v tem primeru …
Profesor je vstal, si ga še enkrat ogledal, mu šel nasproti, mu dal roko in tiho pa resno nadaljeval, da ga seveda pozna in ceni, a da v tem primeru ne more bogvekako posredovati v njegovo korist. To stori z eleganco, ki omehča Amadejevo nastopno otrplost. Začne pripovedovati in ob tem se ves čas pod grlom smehlja. O nekem primeru, ob tem se zazre skoz okno, kjer nastaja rdeči večer, ko je nekdo iskal tisto, česar sploh ni. To je pripovedoval z nenavadno opreznostjo in hkrati lahkotnostjo, potem je vse bolj brenkanje po lokovi tetivi kot napenjanje strela, nekoliko posmehljivo ves čas, vendar vljudno, Amadej sam ne ve, kaj ga zadržuje, da ne odide, potem pa ga spet pritegne nenavadna mehkoba ali občutljivost, ki jo je izgovarjal z natančnim nastavljanjem ustnic, s kretnjami, ki so se dotikale kozarcev in steklenice, kavne garniture in sladkornice, vabile …
– Bil je mladenič, podoben vam … ne po postavi … kasneje je umrl za tuberkulozo … in precej pogumen. Na univerzi, tu je študiral medicino, paradoks … kot celo njegovo življenje … ali vaše … povezal se je z delavci in stopil v partijo. Hotel je, da bi delavci postali tako pametni, da bi razumeli Goetheja … ali Brahmsa … Imel je celo nekakšen krožek, v katerem je nastopal zanje. Prirejal je velika dela za male možgane. Skrčil je Hamleta na pet strani, skrajšal Aido na en sam napev, ki ga je z eno roko zaigral na klavir …
Vedno manj jih je prihajalo na predavanja. Opravičevali so se, da imajo družino brez varstva, bolne otroke, da se jim je pokvaril vodovod … Nato ga zapustijo vsi do zadnjega.
– Vem, kaj hočete reči! Ne da se krčiti ali krajšati brez škode. Učiti z bičem, to da … je rekel Amadej.
– On je hodil k njim domov, popravljal jim je vodovod, pazil otroke, postal je njihov, se hranil za isto mizo. Imeli so ga za bebčka, nekateri celo za zločinca, ker je izdal svoj poklic, svoje ljudi … Mislim, da je imel neko delavko iz predilnice … ne vem, ali sta se razšla zaradi tretjega … skratka, osramotila ga je in on tega ni razumel. Vsi so bili nizkotnejši od njega, nihče tako pameten in vzvišen kot on … zbolel je na pljučih … Nepravilno življenje … in potem se je stepel v gostilni, ko mu je nekdo zabrusil, da se mu smeje vse mesto … Razbili so ga po kmečko … in vrgli iz gostilne na cesto … prehladil se je, nato je umrl!
– Vem, kaj ste hoteli reči, profesor!
– Kar v temi naj ostanejo, kar v temi … ne marate moje zabavne zgodbe?
Amadej je vstal in se napotil k vratom. Zunaj je več sveta. Elizabeta! Odhod mu prepreči ženska. Vzamejo mu plašč, posadijo ga v plavajoč naslanjač.
– Nisem vas mislil raniti ali kaj takega, je rekel profesor. Dajte, sedite. Vzel je električni mlinček in začel mleti. Skrbno je obračal plastični pokrov, da se je prah enakomerno nabiral v njem. Nato je zakuhal kavo v lonček z rdečimi pikami.
Ko je Amadej nesel skodelico k ustom, je na mizi opazil pikov as.
– Kje ste to dobili, je vprašal, ali je mogoče meni padel iz žepa?
– Ah, oprostite, je hitro rekla ona, po karti pa sta istočasno planili dve roki, ženska in moška. Moška je preprežena z modrimi žilicami in je pripravljena smašati vse, prav izpuli karto. Gospejina pa je italijanska, šlacig in zaplahuta kot plavut. – Kartali smo, reče gospa.
Slovo je kratko. Amadej potipa svojo karto. Nato stopi v predsobo, se ozira zaradi navade, išče dežnik, vendar tega ni imel, kimne, reče zdravo in se vrne na ulico. Sprehodi se do venezuelske ambasade, tam se dvakrat zavrti, kot slepa miš. Nato odpre in premišljuje kot parni stroj. Krene po ulici, ki je najbolj familijarna.
Iskal je ves večer. Bil je utrujen od fraz, ki jih je nastavljal kot trnek na preddverjih. Šel je počivat v hotel.
V jedilnici je srečal moža v suknjiču mornariškega častnika. Ker ga je ta širokogrudno povabil k mizi, ni mogel odreči. Ni bil sicer preveč razpoložen za pogovor, vendar se je nasmehnil in prisedel.
– Če sva že skupaj zašla v ta hotel, je začel mornariški častnik, je prav, da se seznaniva in združiva v enotno fronto.
– Fronto?
– Najbolje, da dam karto na mizo, je rekel častnik. Amadej se je pograbil za pikov as, ki ga je imel v žepku.
– Nocoj bo še vroče, je rekel častnik, ne da bi premaknil roke od jedilnega pribora. Dvakrat! je naročil natakarju.
– Prosim, to me zanima, je bil spodžgan Amadej.
– Ta hotel bo postal glavni štab revolucionarnih enot.
– In kaj se bo zgodilo?
– V Z. so pred nekaj tedni navidez zmagale Srednje sile. Bil pa je to kompromis, kot jih je bilo že precej. Liberalci držijo glavne pozicije, to je res. Toda samo vrhovne položaje. Vojska pa je vsa Leva. Levim silam ni težko prevzeti oblasti, samo majhno oviro morajo preskočiti. Toda … častnik je utihnil, ko je natakar prinesel jajca z majonezo. – Toda, je nadaljeval šepetaje, stvar je treba izvesti previdno. Desne sile samo čakajo! Če se zgodi napaka, bo vojna s polnim plamenom. Ko je rekel »plamenom«, mu je zdrknil v grlo precejšen kosem majoneze in beseda je zacvrčala kot ribica.
– Upam, da je srčni as na mestu, se je nasmehnil oficir, ko je pogoltnil jed. Frcnil ga je po žepku, kjer je skrival karto. – A seveda, je rekel Amadej in groza mu je naraščala.
– A bojo vsi naši tukaj? je tvegal.
– Vsi poglavitni!
– Kakšno nalogo naj opravljam … Oficir ga je začudeno pogledal.
– … Mislim, razen te, ki jo že imam.
– Dobro, dobro, je rekel mornariški častnik, bomo videli, kaj bo treba … A propos, je rekel častnik, jaz sem Mortimer in te vabim na požirek gor v sobo. Pogledal je na uro. – Saj je še čas.
Pri Staričevih je bila mrzlica. Elizabeta je sedela v majhnem kotu v kuhinji in brala časopis. Teta Wanda Starič briše prah spod telefona, prestavlja komodo, uravnava robove slik z vodno tehtnico in drgne po straniščni školjki, vmes pa sprašuje, če so zdravi doma, je vse v redu z mamo, so prodali stari avtomobil, kako kaj gre novi, koliko pokuri. Stric Drago je na bergljah, šari po kištici, prav tam blizu, kjer sedi Elizabeta, da se mora neprestano umikati, oblečen je v kakavnat kratek domači jopič z rdečimi cofki in kadi fajfo. Nato pride hči Tamara Starič. Zdaj se šele pozdravita z Elizabeto. Vpraša jo, kako se reče prag po angleško. – Threshold, reče Elizabeta. — Kaj je pa potem cupboard? – Omara … kuhinjska … Tamara zardi. To noč bojo obiskali Tamarinega zaročenca, ki je hudo bolan. Zunaj je z lepega začelo deževati tanke jesenske kapljice. – Kapljice nemira in tužnosti, reče Elizabeta. Teta Wanda, ki ravno pomiva stranišče, se kar zravna, ko to sliši. Spogleda se s stricem Dragom. Elizabeta zdaj stoji ob oknu in čaka. Teta Wanda drgne s cunjico zadnje kvadratne milimetre parketa.
– Ko pride do mene, moram najprej stati na levi nogi, nato na desni nogi, da zlošči pod mano. Vprašala sem, kako da so si izbrali tako pozno uro za obisk bolnika. Dobila sem molk in jezo.
Nato je hrumelo v kopalnici. Ščetkajo se in umivajo. Potem pridejo vsi trije, eden za drugim, v plaščih in klobukih, resni in slovesni. Rdeča in črna barva prevladujeta. Teta zapira luči za sabo. Ko izstopi iz kuhinje, zapahne luč v kuhinji, ko stopi iz spalnice, se stemni v njej, ko zapusti stranišče, ostane luč samo še v predsobi. Zdaj morajo, tudi Elizabeta, vsi po vrsti izstopiti na stopnišče, nato teta Wanda ugasne še luč v predsobi in v istem trenutku sme berglja zadeti gumb na stopnišču. Lift drsi dol, v kabini se vrši molk. Tamara je koketna v zrcalu, nad katerim je napis DELAVEC. Avtomobil, s katerim bo vožnja, je črna Facel Vega automatic, ker stric Drago nima več noge za sklopko.
Zadaj se napravi dim belega izpuha. Facel Vega odpelje kot velika klokotajoča miš. Stroj zapelje iz obmestja, kjer so bulvarji in vrtovi, med magistrale in avenije. Na desni in levi se nabirajo v enakih postavah družine v limuzinah. Premikajo se počasi zaradi gostega prometa. Nekatere napredujejo hitreje, pa potem zaostanejo in se večkrat srečujejo pa ločujejo. Promet je krožen in Elizabetin avto mora zaobiti center s cerkvijo, da bi lahko izbral katero izmed ozkih ulic, ki vodijo proti industrijski coni. Po šipi polzijo kapljice, v njih se kristalizirajo začudene oči Tamare, ki sedi poleg Elizabete.
– Ki sedi poleg mene. Pripovedujem o našem mestu, da Z-ju niti do peta ne seže. Po zadnji šipi ob speljavanju nekoliko hitreje zdrsnejo vodna jedrca. Stric Drago je utrujen, bolezen ga počasi izjeda, vendar šofira z blazno zbranostjo. Njegova koža je suha in dišeča, kot bi jo ovijali z mlečnimi ovoji in impregnirali s smukcem.
– Jaz se ne mešam v to, reče stari. – Jaz se ne mešam.
Ima očala z debelimi roževinastimi okviri in kadi fajfo tako, da samo od časa do časa puhne drobno progo dima. To dela zelo ozko in precizno. In da gre skupaj s snežno belo srajco, po kateri polzijo projekcije dežja. Teta Wanda pa je mirna in zadovoljna.
– Jaz nisem ženska za ubožno življenje, jaz najmanj, reče Elizabeta. – Jaz bi se takoj ločila, če bi ne bilo dovolj denarja. Jaz ljubim zabavo in te reči … ampak, pretiravanje …
– Mislila sem, reče Tamara, da bi v šoli naredili kakšno akcijo ob Miranovi smrti.
– Ja, mogoče … zamrmra Starič.
Drsijo preko olupkov in golobjih trupelc. Hiše so mračne, zdrajsane, povsod neki odmrli predmeti, zarjavela avtomobilska kolesa. Ko za hip odvije …
– … odvijem ročico iz kroma, zadiši po čebuli.
Ustavili so se pred hišo, ki je imela električno napeljavo zelo nizko, da bi tovornjak zadel ob žice. – Povej Miranu, naj popravijo žice, reče jezno Drago in zavozi na pol na pločnik. – Ja, obljubi Tamara, zleze ven. Z njo gre tudi mati Wanda. Obe izgineta v vežici. Z Dragom sta ostala sama. Elizabeta poboža strop iz rjavkastega žameta. – Ne delajo jih več, na žalost, reče stric, kupil bi Palladium ali Prismo, če bi se naveličal tega. – Sicer pa tako ali tako ne bom nobenega več potreboval. Potrkal se je z bergljo po preostali nogi. – Odmira in vedno bolj me tišči. – Kako to, da je izbrala ravno tega … Mirana?
– Ker je blazna, kot njena mati. Ta kripelj!
– Težko je zanjo …
– To je kretenija, je izbruhnil Drago, to je kurbarija! Počil se je z vso močjo po nogi in stisnil ustnice. – Če hočeš, gre lahko noter, boš videla.
Sobica je takoj s hodnika in je ločena od ulice z vrati, ki imajo vse polno razpok in rež za hladni zrak. Na ležišču je Miran z vdrtimi lici, roke premika počasi kot žerjav, ki dviga tone. Kljub zračenju od povsod smrdi po urinu, pa rumene packe pa ogrizki, nekaj toaletnih lističev, knjige, strgani puloverji. Spod odeje črni nohti.
– Morala ti jih bom ostriči, reče Tamara. Tamara leže k bolniku, mati malo pogleda proč. On jo od časa do časa poboža po licu. Stisnilo ga je pri prsih in zrahljala mu je odejo. Poljubljal jo je odsotno, kakor da mu je vseeno. Nekje v sobi poleg je slišala kotrljanje kovancev in otroški vrišč. Ženska je vpila nad vsem tem. Koraki po pločniku. Strigalica je šla mimo Miranovega ušesa. Bilo je zelenkasto rumeno uho, Elizabeta je opazila, da najbrž od zelene tinte, z njo je imel popacane tudi prste. Ob zidu so ležali prepognjeni zeleni spisi. Mati stoji v kotu in si ogleduje pajčevine. Ob tem maha s torbico. In vsakokrat zazvenči, ko torbica s kovinskim okvirom zadene plaščni gumb.
– Poročiva se, je zamrmral, dajva še, dokler sem živ.
– Moj bog, je skoraj zacvilila Tamara. – Oče ne bo nikdar dovolil.
– Sanjal sem … je spregovoril Miran in se nekoliko dvignil, sanjal sem o zadnji večerji, dvanajst jih je bilo … sklanjali so se nadme. Nato se je dvignil še bolj. – Iškarijot je rekel, da bomo jedli raka. In prinesli so ga … prinesli … Miran se je zgrudil, zakašljal … bil je rdeč, ogromne škarje imel … da so plahutale čez pladenj. In ko so ga nesli mimo, se me je rak dotaknil. Moje nebesno znamenje je rak … jedli so mene! – Ne govori tako, se je zgrnila Tamara nad Miranom, ki je komaj še dihal. Wanda je zapihala in prestavila nogi tako, da je imela desno krepko ošiljeno naprej kot vojak v naskoku z bajonetom. – Dosti imaš, je rekla.
– Pa bi se vseeno lahko poročila … vseeno bi se … kaj, mama?
– Ni govora, je rekla Wanda, ni diskusije … takle PéKaVé! – Kaj je to Pe-Ka-Ve? vpraša Elizabeta. – PKV … PeKaVe … revček je, saj ga vidiš, še malo, pa ga bo konec … – Vseeno lahko dovolite, sem svetovala, saj bo tako ali tako umrl in ga ne boste imeli več na grbi … Tamari naredite veselje … in končno tudi fantu … vsaj nekaj lepega bo imel pred smrtjo … Jaz bi jima dovolila.
– Saj sem jaz tudi mislila, je rekla Wanda. – Pripravljala bi se, počasi in premišljeno bi se pripravljala na poroko, je zinila Tamara, medtem bo pa on tako ali tako že …
– Ne bo nič, je rekla mati. – Tako mlada, pa že vdova! Jaz hočem svoji hčeri dobro.
Potem je prihrumel v sobo Drago. – A bo že konec? je vprašal. – A bo že enkrat konec tega? Saj ni kriv, da je tak … Moja hči in Pe-Ka-Ve! Veliko smo dočakali. Sunil je v podboj in to ga je še bolj razkačilo. – Svinjarija, je zahropel in se tipal po nogi. Od zunaj je bilo slišati glasove lova in bega. Nekdo je udarjal ob stopnice z nečim, kar je spominjalo na srebrn svečnik ali ogrlico konjskih podkev. Dvignil je bergljo in zamahnil, da je razbil luč. Scena je obstala kot na filmu. Tamara se je vrgla na bolnika.
– Kar liži ga, se boš fino nalezla, jo je v temi puhteče odrival Drago. Pokazati je hotel svojo žalost in nemoč. Razširil je berglje kot krila, pa ni ujel ravnotežja, ampak je padel na Miranovo posteljo. Ta je vdano trpela.
– Jao, je bolelo Draga, jao, kaj sem storil! Dvignil se je in samo javkajoče odštorkljal iz mračne sobe. – Dajta, končajta, je rekla mati, odprla torbico, vzela iz nje zrcalce in si napudrala nos. – To je tako, če delam na pamet, je rekla. Miran se je oprijel Tamare in jo skušal poljubiti. Ljubezen je takoj upadla, ustnice so se mu zvile in celo bruhnil je malo krvi po Tamarini bluzi. Obraz se je še bolj ulegel v blazino in meso se je povesilo po postelji, da so bile vse mišice odebeljene na spodnji strani, ki se je naslanjala na trdno ploskev. Bil je šlacig pogled!
Tedaj se je v vratih kot fantom prikazala bela postava z revolverjem. Ustrelila je dvakrat. Najprej je zajamral Miran, nato je zacvilila še Tamara. Mati je planila h hčerki. Elizabeta je pohitela za postavo. Ta je dobro poznala vse prehode. Zdirjala je po stopnicah navzgor, nato se je zavihtela skoz nevidni prehod, da je samo še bobnelo po nekakšnih podstrešjih. Bobnenje se je nehalo, ko je ubijalec dosegel cementne stopnice nekje onkraj.
Peter Sneg morda prav zdaj mežika v bleščeče belo oko resnice, vendar ob tem premore zrno več humorja, nekaj distance … medtem ko midva z Amadejem …
… midva z Elizabeto krvaviva iz središča srca. Predstavljajte si Petra Snega v takšnile sobi, polni meril in razkužil! Saj crkne od smeha! Peter Sneg bi gazil po Miranih. In gotovo bi teti Wandi umazal parket!
Amadej je sledil častniku v sobo. Soba je bila podobna njegovi, samo da je imela namesto črnega rdeč telefon. – Boste, ne? je rekel častnik. Odprl je okno. Ob reki, precej daleč se je nekaj zasvetlikalo. – Naši, je z iztegnjenim vratom rekel častnik. Nalil je kozarca, ki sta bila namenjena umivanju zob, do polovice z vodko.
– Jaz ne vem, je rekel mornaričar, ta trdota ubija. Pa je uglajenost tako potrebna kot kruh. – Zadrtost! Moj bog, kaj bi si storili, če bi spustili vajeti! Izkopali bi si oči in jajca bi si spekli na žaru! Pila sta in res se je soba napolnila s prijaznostjo. Postalo je tudi topleje in oficir si je slekel suknjič. Malo kasneje je isto storil še Amadej. Ko je častnik govoril iz stranišča in curljal v školjko, je Amadej zamenjal igralni karti. Pika je podtaknil častniku. – Gospod … Mortimer, je zaklical Amadej, pol leže na postelji. – Povejte mi, kako se živi v mornarici!
– Pri nas je bil fant … zapenjal si je hlače … ki je imel smisel za gledališče. Pa ga nihče ni hotel poslušati … razen mene. To so bili najlepši časi na morju. Midva s Petrom v jedilnici. In on mi pripoveduje o teatru. Izumil je način gledališča za delavce, proletarce, za vojsko … Stvar je šla na ministrstvo, pa ni bilo nikdar nič iz nje. Jaz sem … jaz sem pa tudi premehak za mornarico. Jaz sem imel rad samo pogrebe. Predstavljaj si, ladja plove proti horizontu … vsi mornarji postrojeni kot patroni … salva … dva dvigneta truplo, zavito v državno zastavo in ga nagneta … In potem je bilo vedno tako, da kakšni dve minuti nihče ni mogel migniti. Vsi so premišljevali, da zdaj tega človeka zagotovo sploh ni več.
Stric Drago je zalezel Elizabeto na stranišču, ki ni imelo ključa. Rekel je oprosti, nato je štorkljal po predsobi, odpiral predale in jamral. Nekaj zabavnega je to, kako se družita njegova tožba o ščipanju v nogah in Wandino vzklikanje, da se je toast v grelcu preveč zapekel. Parket je že na novo zloščen in preproga je kot iz trgovine. Ko je vstopila v kuhinjo, je Wanda ravno povedala
stricu naslednji stavek:
– Ti tega še ne veš, pa boš že zvedel. Nato je vstopila Elizabeta. Stric je kot okamenel stal ob umivalniku, teta pa se je spekla ob toaster in se je od bolečine zavrtela po kuhinji. Očitajoče je pogledala strica. Pozdravili so se kot ob prihodu na kakšen sprejem.
– Ko bom umrl, boš pa videla, pravi stric, ki se ne more zadržati.
Zunaj je bila razpotegnjena, prazna noč. V višini dimnikov se je tu in tam posvetila kakšna iskra, sicer pa je bilo luči vse manj. Stric je čistil berglje in razstavljal invalidski voziček. Elizabeta je dobila še juho. Ko jo je pojedla, je bil položaj v kuhinji takle: Wanda je stala pri gospodinjskih napravah in poskušala zaviti neki vijak, ki pa je bil očitno že popolnoma trdno zavit. Stric je imel razgrnjeno prvo izdajo jutranjika pri mizi tako, da je deloma nanjo svetila tudi luč s ceste. Elizabeta je imela razgled na cesto. Videla je točno pred vhod.
– G., 20. oktobra, je bral Drago. – V G. je danes zvečer zima prvič pokazala zobe. Neurje z vetrom in snegom se je začelo pred 18. uro. Policija – stalna služba v G. je že ob 18. uri in deset minut dobila sporočilo s prelaza T., da je tam padlo približno pet centimetrov snega …
Skoz okno je videla moškega z naočniki, kako je postal pred vhodom v hišo, kjer so stanovali. Pogledal je v položni vzpetini k njihovemu oknu, nato se je zmedel. Imel je dolg črn plašč in Elizabeta je bila nekako prepričana, da ga mora poznati. Ni hotela buljiti vanj, ker bi to lahko opazili sorodniki, ali celo sprehajalec sam.
Zunaj je vladala tista ravnina noči, ki je uvod v jutro. Zadaj so se nekako odkrili tovarniški dimniki in gore. Bile so pobeljene in v luni so bile kristalno jasne. V pološčenem medeninastem krožniku, ki je visel na steni, je Elizabeta videla, da se je Wandino obličje zbralo v napete, poizvedujoče gube. – Ob osmih zvečer, je bral naprej Drago, je A. sporočila, da je pri njih zapadlo deset centimetrov, deset minut kasneje pa so s prelaza že sporočili, da je na tej strani obležalo kar 30 centimetrov snega. Sneg je padel vse do plazu pod J., kjer je nad glavno cesto zgrajen poseben tunel, ki jo ščiti pred plazom. Šef stalne službe v G. ing. Griša Robida nam je še povedal, da nimajo nobene zveze z J., ker pošta ne dela, s T. in A. pa vzdržujejo zvezo s svojimi UKV radijskimi postajami, ker je na T. in v A. strela poškodovala telefonsko napeljavo …
Moški je medtem odšel v desno in se vrnil z leve. Imel je očala z zlatimi okviri in Elizabeta je prepoznala profesorja Janačka. Ko ga je bila spoznala pred letom v domačem mestu, ni imel očal, vendar mu je takoj prisodila izumetničeno gibanje, nekoliko ironično sukanje oči in dlani. Stric se je udobno naslonil na klop in rekel nekaj o prihajanju zime, o koncu toplote. Wanda se je sesedla in zajokala o mladem življenju, ki je pokopano. Da čuti praznino in hlad. – Votlo je, reče, odkar ni Tamare. – Ni je komaj šest ur, reče stric, nakar zazvoni telefon.
– Ja, je odgovoril stric, ki se je moral kar najurneje podvizati do kredence, kjer je bilo treba najprej izbezati aparat iz posebne omarice. Kdor je klical, je imel potrpljenje. Bil je dolg nagovor. Stric je najprej zvedavo kimal, nato pa se je namrgodil in Elizabeti je postalo neprijetno, da se vtika. Tudi jo je stric pogledal s takšnim nesrečnim pogledom, da je izginila k oknu, mimo tete Wande, ki je napol sedela, napol stala v območju svojega stola poleg gospodinjskih naprav. Zagledala se je naravnost v Janačka. Elizabeta mu je pokimala z glavo, ker je bila prepričana, da jo je spoznal. Nato se je ta pobral, ne da bi dal znamenje.
– Policijski inšpektor, je pojasnil Drago potem. Zamišljeno je odtaval k vratom. Fant je bil že mrtev, preden ga je zadela tista krogla. Iz tega bojo naredili politični škandal.
– Te drobne prijaznosti delajo življenje prijetno, je menil Mortimer.
– Te majhne reči … ženske … pijača … sprehodi … Pozorno je pogledal skoz okno in povabil Amadeja. – Glej zdaj! Kaj vidiš? – Svetlobo. – Kakšna je? – Kaj vem, rdečkastorjave barve najbrž … bakrena … Zdaj raste!
Butanje ob vrata. – Karte na mizo! je rekel vojni policaj. – Za vas ni treba, je rekel Mortimerju. Amadej je pokazal srčni as. Oba navzoča sta se začela ljubeznivo smehljati.
Revolucionar je zdaj zapustil sobo. Bakrena luč ob reki se je širila in širila. Nenadoma, kakor da je vse v njej.
– Mož z bakrenim sijem, je zaplapolal Mortimer, mož usode. Čim ga bo obsijalo prvo jutranje sonce, bo oslepil milijone sovražnikov. Če se pojavi na bojišču, popadajo vojakom oči iz jamic! Smod tisoč očesnih zrkel, vpitje do neba. Kdo si, mož z bakrenim sijajem?!
Mrtvi oceani … Mortimer je vstal in začel hoditi po sobi. – To razbrzdano skalovje, priostreno kot ježji hrbet, obogaten s črepinjami, trni, žeblji in osjimi želi … Oprostite tem nemarnim modrostim. Zdaj je bil na odru nevidnega gledališča daljnega pomorskega prijateljstva … Strmel je skoz okno pol blazen, eno oko se mu je posebej svetlo bleščalo, ko je naraščal bakreni sijaj ob reki. – Trapasti mrčes, jim pravim, čemu se zaganjate v šipo, to, kar vidi vaša blesava glava, ni zrak, temveč prozorna ječa, zakaj ležete v krogu, zakaj si ne določite smeri in jo udarite enkrat na dan flegma čez sobo, namesto da se vse večne čase premikate po zmešanih tirih na nekaj kvadratnih centimetrih prostora …
Na ulicah se je zbralo ljudi. Od reke sem je prodirala strnjena vojaška kolona. Trupe vojščakov. V okopih je zaživelo. Meščani so se postavili nasproti. Smrad smodnika je zavel do njunega okna. Nad bojiščem se je prikazal bakreni lesk. Obsijalo ga je sonce in spekel je ljudi. Zeleno rdeči vojaški kamioni. Rdeči križ je to … Zavijanje siren, tekanje bolničarjev. Ranjenci, beg pred bombami. Mož z bakrenim sijajem pustoši. Zdaj leti kot bog nad bojiščem. Zablešči se, kadar kdo preveč napreduje. Vojaki si držijo dlani nad očmi, orožje so pometali stran. Poseben sijaj. Vročekrven, rdeč, skoraj prijazen. Divja anima prastarega maščevanja. Totem! Rdeč zmaj z bakrenimi luskami, partijski bog, ki omamlja. Lep je, poželjiv, strasten. Ubija. Kot Šiva. Japonsko-kitajski veliki mit.
– Sicer je navaden človek, razlaga Mortimer, vendar ima jedrce, ki razjeda. Pojavlja se v vojnah kot najvišji zmagovalec. Enkrat se postavi na eno, drugič na drugo stran, kot se mu zdi pravičneje. Pojavlja se tudi v prometu, nad degeneriranimi mesti, da povzroča karambole. On dela čistko. Pojavi se v križišču kot navaden pešec, nato se dvigne in se zasveti. Ponoči ne more. Samo podnevi. To so radijevi žarki. Posebni vzvodi in cevi na uniformi, ki proizvajajo svetlobo – lahko tudi ultra zvok s frekvenco devet, ki ubija. Imel je nekoč dvoje življenj … nato se je odločil za eno samo … za partijo živi, od takrat žari kot komet.
– Prepustiti se eni sami stvari, je svečano rekel Mortimer, vedeti, za kaj živiš, novi bog! Kje vse smo ga spoznali? V tovarnah, kjer nadzira presežno vrednost. To so neskončne vrste tovarniških dvoran. Tudi nad barakami se pojavi včasih, tam, kjer v bedi stanujejo delavci. Delavci prihajajo iz svojih barak v modrih majicah, nato se on posvetuje z njimi. Strah gre po Evropi, vedo zdaj – resnični, pravi strah s kožo in kostmi. Kapitalisti so dokončno uvideli, da jim bije zadnja ura. Bakreni sijaj sežiga domove prekupčevalcev in švercarjev! On je ljubezen!
Elizabeta je zapustila stanovanje Staričevih v Z. Bilo je zgodnje jutro. Iz daljave je slišala žvenketanje orožja.
Peter Sneg zdaj že sestavlja tisto igro, kjer je vse okrutno, perverzno in omamno lepo. Ljudje dobijo sladkorčke. To je proletarsko gledališče, da smrdi v njem. Oder se odpre kakor gobec velike živali. Zastor leze gor in dol, vmes pa zazijajo sveče ali kapniki ali zobje, nekaj, kar se leskeče in spreminja barve. Horizont je srebrno zelene barve in po njem pripleše gol mladenič. Na trebuhu nosi svetilko, kodraste lase mu prepleta srebrn prah.
Elizabeta ogleduje pipo, iz katere prihajajo mlečno zastrte prikazni. To je pipa profesorja Janačka. Sedita v toplo zakurjeni sobi z železnimi omarami in na sredi je razstavljen model luksuzne krste iz orehovega lesa s čipkasto notranjostjo. Takoj bo prišla, pove ženska za pisalnim strojem, ki izpolnjuje formulale. – Vaš primer bo prevzela gospa Ana Južnič, reče, ta hip je ni tukaj, ker je bila tako slabotna, da je morala na kosilo. Elizabeta spet srka prikazni iz pipe in naravnost z užitkom vdihuje vonj. – Pa vi, gospa, ne bi mogli? vpraša Janaček. Gospa pogleda od lističev. – Mislim, če ne bi vi opravili namesto gospe Južnič. – Ne, rajši počakajte njo, ona ima opravka s temi posebnimi načini … To je dobrodušna gospa in posebni načini se skotrljajo z nje kot kapljice z namaščene površine.
Janaček skoraj spi na svoji klopi. Postregla je čakajočima s konjakom. Gospa je postala grbasta ženička sredi listov, ki imajo robove okroglo nakodrane, da so videti kot pergamentasta sporočila dvora. Vstopil je moški v sivi obleki z rdečo zvezdico na reverju. Uradnica vstane in ga pozdravi. – Ste videli fakturo neke Tamare Starič? vpraša. Elizabeta kar sedi in opazuje oči uradnice, ki potujejo od Janačka do nje. – Ne, gospod Zemljič, reče, fakturo gospodične Starič ima gospa Južnič, ki je ta hip na kosilu. – Naj se oglasi v moji pisarni, da se ne bo kaj zabrkalo, jebenti, reče Zemljič in hitro odide. Uradnica še enkrat potuje k Elizabeti, nato se vrne v pergamente z grbo. Skoz okno je pogled na parkirajoče se avtomobile in na one, ki so že poopravili in se vračajo s tega kraja. Iz predsobe je slišati pojasnilo gospoda Zemljiča:
– Sem že naročil, da dajo najprej meni, da se kaj ne zabrka, jebenti, vse bo v redu, gospod Bohinc. – Če ne bo v redu, vam smašam tole vaše pogrebno podjetje v imenu revolucije, reče neznani glas. – Pa ja, pa ja, odgovarja Zemljič, vse je v redu, gospod Bohinc, boste en konjak? – Ajd, goni se, reče oni, nimam časa za štose. Uradnica je odložila naočnike in zdaj strmi v papirje, ne da bi kaj urejala v njih. – Predsednik se zanima za stvar, jasno? In ta bo uporabil bakreni sijaj, če ne bo v redu. Uradnica je kar vstala od presenečenja. – Da ne bo kakšne pizdarije! – Jasno, razumem, gospod predsednik je lahko brez skrbi. – Saj vem, da imate kaj na butici, zagrozi Bohinc. Nato je kaj šepetanja in korakov v predsobi. – A greste malo v mojo pisarno, predlaga Zemljič. Nato vrata. Čez nekaj minut je vpitje. – Svinjarija … nataknemo … škandal na pokopališču, nekrofilija!
Elizabeta se je naveličala čakanja. Ko je eno nebo mesta popolnoma rdeče žarelo, se je odpravila. Pogledala je uradnico v oči. – Kaj zdaj? – Oprostite, saj smo … Ženska se nečesa sramuje, zlata starka. To je ženska, ki bi lahko bila upokojeni general. – Moment, še reče in natipka na kartico naslov:
ANA JUŽNIČ
Na Gmajni 214
– Najbolje, da se osebno oglasite pri njej doma, če ne utegnete čakati. Bolje bo tudi zaradi nereda tukaj. Saj vidite, koliko je dela, pokaže po praznem prostoru z razstavljeno krsto. – Ja, reče Elizabeta in se že drsa proti vratom. Na dvorišču stoji črna limuzina s prižganim motorjem in iz repa se ji suklja modrikast plamenček. Iz podjetja je slišati vpitje.
– Ne boste me jebali s temi vašimi predpisi, je tulil Bohinc.
– Sedaj je svoboda in konec teh smešnih formalnosti! je ponavljal.
– Gospod Bohinc, gospod Bohinc, za božjo voljo! Potem strel. Iz stavbe pride Bohinc ves razkuštran.
Elizabeta zdaj koraka po peščenem pločniku iz mesta. To je meglen, industrijski dan v tujem mestu.
Na Gmajni je ulica brez posebnosti. Od križišča, kjer je posebno vidna bela samopostrežna trgovina, ki bi bila lahko tudi zdravstveni dom, zavije med jato polobdelanih hiš, zelo okornih, med seboj podobnih v eni sami stvari: v pomanjkljivosti in nedokončanosti. Bile so ji kar všeč, zgrajene za nekaj let, morda za nekaj mesecev v teh viharnih časih, ljudje v njih niso večni. Tudi barve so izbrane v smislu kratkotrajnosti. Pirhastno zelene, vinsko rdeče, vijolične … zaradi naglice, s katero so nanesene, puščajo bistvene fleke. Človek je nekako pomirjen v tem svetu majhnih napak in vsakdanjosti. Kak cesarski značaj bi jih seveda dal vse podreti. Ali pa bi jih pustil, da se vidi razlika.
Elizabeta je cesarski značaj. Nekoliko utrujen cesarski značaj.
Hiša Ane Južnič (vizitka na vratih je izpisana s tinto, zeleno, kakršno opazimo v zvezkih šolskih nalog) je manj nenavadna od navadnih. To je škatla s stopniščem, ki ga veže minijasta ograja z vzorcem sonca. Na travniku pred hišo, ki ga odlikuje nenegovana, precej koprivnata zelenjad, stoji NSU kavne barve. Ko pozvoni, ji oči švenkajo po okolici. To je končna postaja gradbišča. Za hišo je nekakšen nogometni trg z dvema deškima goloma, taborniško sestavljene veje so to.
Povabi jo mozoljast obraz kriminalca. Prekupčevalca s svinjino. Ano Južnič pokliče šele čez dolge sekunde kritičnega ogledovanja. Iz sobe pogovor: – Številke dve bomo prodali največ, ženske imajo dandanašnji majhne prsi! – Imajo tudi velike, reče skoraj enak moški glas, ampak moderne so bolj majhne. Številka štiri je sicer zelo ugodna. – Dve, tri in štiri torej, reče ženski glas, ki hoče še nekaj nadaljevati, pa ga prekine kozavec in zdaj se Elizabeti približuje tudi lastnik. – Ja? reče, nakar ona pove glede Tamare, da mora prevzeti ona lastnoročno, ker gre za »posebni primer«. – Jebenti, reče ženska v oranžnem minikrilu, še to! – Pazi, pride iz stanovanja moški v rumenem puliju, ta je pa tak ko France Prešeren, ima take lase ko France Preš… V rokah drži fotografijo Mirana. Ana jo še isti hip obrne proč od Elizabete. – Pravzaprav imam pravico do dopusta, ne? reče. – Pravzaprav me to nič ne briga. – Rekli so mi, da ste šli samo na kosilo. – To vedno rečejo, pojasni Ana Južnič. – Povedala sem v tajništvu, da me ne bo en teden. – Pa imate vi fakturo Tamare Starič? – Menda jo imam nekje v torbici, reče jezno. – Ta birokracija vedno kaj poferderba. – Ampak, mudi se … zaradi pogreba. – Saj je mrtva, ne? – No, seveda. – Potem se ne mudi več.
– Hitrost je vojaška skrivnost, je rekel moški, ki je prinesel sliko. – Naglica je kahlica, je rekla Ana Južnič, se zavrtela na petah in odšla v notranjost.
– Imam še neke goste. Samo moment. Šla bom z vami! Samo moment! Ana Južnič se obrne in porazira s seboj še moškega v rumenem puliju.
Tedaj se odprejo vrata, ki jih prej ni opazila. Skoznje vstopi profesor Janaček v plašču, s klobukom, ovit v volnen šal, pokašljujoč, z zlatimi okviri. – Alo, z mano, deklica, reče.
Peter Sneg bi mirno šel z gospodom Janačkom, veseleč se nepredvidenega. Mislil bi si, da gre za kakšno posebno umetniško zadevo.
Gospod Janaček jo je z vso silo vlekel po stopnicah, da se je skoraj valila v to čudo. Večkrat noge niso prav izračunale stopnic in so predrsale marsikakšen decimeter podzemskega potovanja. Vodil je Janaček. – Jaz sem Evgen Janaček, je rekel ugrabitelj. Bilo je videti živordeče površine baržuna in pozlačeno okovje.
V kleti je bilo resnično majhno gledališče.
– V mestu, je rekel Janaček, je na delu močna emigrantska skupina, ki hoče zasejati nemir in razdor, predvsem pa ne izbira sredstev. Nisem človek, ki bi svaril ali celo delal paniko, vendar se mi zdi, da ste jim vi krepko zmešali načrte … ali ste vsaj – najbrž nevede – stopili vanje.
– Kakšne načrte?
– Priča ste, da vaš stric ni ubil onega pekavejca. Vaš stric je član Desnih sil. Levica bi lahko rekla: – Poglejte, kaj se skriva za plemenitim obličjem naših senatorjev, ubil je zaročenca svoje hčere, ker je bil Pe-Ka-Ve!
– In potem?
– Senat pa bo po vsej priliki poskušal krivdo za umor zvaliti na kakšnega pekavejca! Našli ga bodo in mu milo sodili. PKV pa ne bo držal križem rok. PKV hoče obdolžiti Stariča, da je Mirana surovo napadel, predno ga je dal nazadnje pokončati po katerem od svojih podanikov. Glede vas je prepričan, da ste trdna priča senata.
– Pravi storilci pa so emigrantje?
– Seveda. To oboji dobro vedo. Vendar zaradi zunanjepolitičnega položaja, ki je v zvezi s to zadnjo revolucijo, afera ne bi bila umestna.
Janaček je vendar prekinil politični pogovor. Odmašil je steklenico vodke in natočil. Potem je po stopnicah prišla še Ana Južnič. Migala je z boki in Janaček je občudujoče vstal s sedeža.
– Ana, ji je ponudil svojo roko in poljubil njeno.
– Stari glumač!
– Kdo je ljubil lepe ženske, kaj? Kdo je ljubil lepe ženske? je rekel s trepetajočim glasom. Popil je dve vodki.
– Greva, je povabila Ana. Vstala je.
– In jaz? In jaz, ki sem ljubil lepe ženske? Kdo je pameten? Kdo bo odpeljal Ano? Ali sem lep? Kdo je lep? Kdo ima dolge noge? Ali je že kdo videl pametnega človeka, ki ima kratke noge?
– Krasen si, je rekla Ana nestrpno.
– Ali me boš ljubila, Ana? Ali me boš ljubila, ko bom ubog? Čakal te bom na mostu čez Z. Čakal te bom in bom kašljal. Takole -kh, -kh, -kh. In te bom čakal. Ali boš prišla, Ana? Kdo te bo čakal? Kdo te bo čakal na mostu in bo kašljal? Bolan bo in bo kašljal!
– Kdo bo koga ljubil! je rekla Ana in s težavo odšla iz kleti. Bilo je videti, da težko zapušča Janačka.
Janaček pa je sedel na dnu. V prazni gledališki dvorani, svetleči se od baržuna in zlata. Natakal si je vodko in mrmral: – Kdo je ljubil lepe ženske? Kdo je ljubil lepe ženske?
Janaček je ostajal v daljavi. Vedno manj se ga je videlo. Samo še meglen odtis njegovih naočnikov. Vedno redkejši je bil.
Peter Sneg je čez strehe priskočil v stanovanje Janačka v ulici, ki se izteka k venezuelski ambasadi. Spravil je revolver v žep. Sedel je v prazno kuhinjo. Natočil si je kave, ki je je še nekaj ostalo v džezvi. Bil je utrujen. Na mizi je opazil pikov as. Vzel je iz svojega žepa karov as in ga položil čez pikovega.
– Roke kvišku, je rekla Ana Južnič. Peter Sneg je vstal. Vrgla je na mizo križev as. Peter Sneg je bil hiter kot panter. Skočil je na Ano, ji izpulil revolver in ustrelil.
Zgrudila se je Elizabeta. Stala je v vratih in z velikimi, začudenimi očmi opazovala dogajanje. – Hitro, je poveljeval Sneg, – vi kurba Južnič! Povedel jo je do okna. Odprl ga je in jo sunil čez. Spodaj v mestu so se vršili zadnji boji.
Tovariši, je rekel Amadej in se ozrl po peščici, ki ga je še zvesto poslušala, – kaj mislite, da se je zgodilo s Petrom Snegom?
– Petra Snega je zadel pekoč žarek bakrenega sijaja! Bakreni bog je opazil, kaj se dogaja v apartmaju profesorja Janačka! Ošinil ga je z ostrino, kakršno je največjo zmogel. Laserski žarek je Petra Snega popolnoma sežgal. Elizabeto so pokopali na stroške revolucionarne vlade.
Zato, tovariši, je potrebna velika pazljivost. Delavci so prisluhnili. Od nekod se je priklatila še ena skupina, ki je prej igrala nogomet. – Tovariši, kočijaži revolucije, ustanoviti moramo šesto internacionalo. Povabiti je treba bakrenega junaka med nas! Da se že enkrat konča to sranje! Da bo konec nereda! Kdo bo še prenašal to mrgolenje! To stopicanje! Treba je ustanoviti šesto internacionalo, da se stvari končno enkrat uredijo. Zajebati je treba Desne sile in emigrante! In kontrarevolucionarje, ki namesto, da delajo revolucijo, pišejo o njej. Ali govorijo o njej! Tako torej!
