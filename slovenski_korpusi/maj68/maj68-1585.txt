Ko je bila pri meni, je rekel on, oče, Teta, da mi boste ja pazili, da ne bo ponoči okrog fakinila. Tega ne sme. Toda ti veš, da ni smela delati tistega in da sem bila stroga. Zdaj imam vest, kot se sliši, ker je odšla od mene nedolžna. Ampak njemu sem rekla Te fante poznam in vem, da so pošteni. Pa pravi Vi že poznate, samo ona je še premlada. Pred dvajsetimi leti ne sme z nobenim. Gledal me je, kot da mi ne verjame, in verjetno mi ni verjel, da poznam sosedove fante. Pa sem si mislila, da dokler bo pri meni, ne bo nič hudega, ko bo pa prišla drugam, pa se bo že navadila. Večkrat sem se smejala, ko je prišla hčerka sem, na obisk, pa sta se nekaj pogovarjali. Eno in drugo od falotov. Kako je eden, kako je drugi, kako je tretji. Ležala sem na divanu in onidve sta mislili, da ne slišim. Toda ti veš, da še slišim. Tiho sta špistali in si govorili ta je tak, ta je tak. Haha. Morala bi se smejati, pa sem komaj zadržala. Moja pa je še sedaj taka, kot je, ker ima doma take, ki ji ne pustijo. Je prevoznica. Ja, piše se Butolenc. Po mojem ledičnem stanu. Ampak hči njene gospe je prišla iz Slovenske Bistrice. Bila je pri nunah in Nemci so takrat rekli, da morajo iti te babe ven. Bila sem tam in rekli so Veste kaj, zdaj pride Hanika domov, pa ne bomo rabili več dekle. Zaslužili si boste lahko drugje. Punco pa bomo mi skopali gor. Če jo boste rabili, jo boste vzeli, če pa ne, pa bo pri nas. Pa je še zdaj tam. Zdaj bo imela kmalu enaindvajset let. Ja, štiridesetega je rojena. Ne, saj ji bo šele devetindvajset let. Pa je še zmerom ledična. Ne mara se poročiti. Pravi, da ne. Rekla je, da pošteni malokateri da je, kakšnega falota za fribaje pa noče. Če bi bil kateri pameten, pa da bi imel kaj denarja, pa da bi dobro zaslužil, potem bi še rekla da. Ko so pa skoraj vsi nepošteni. S takimi pa noče imeti pripetij. Kam naj pa grem, je rekla. Tam me pojejo. Mislila sem, da je kar dobro, da ima tako strogo gospo. Ampak se ji na poti lahko tudi kaj pripeti. Smejala sem se, ko sta se punci menili o nekem šoferju, ki jo je hotel nakibicati. Rekel je, da če ga noče, pa tak, da se bo utopil, pa tak. In je šel k Dravi. Nalašč. Ona je rekla Pa idi. Nič mi ni, če greš. Utopi se, zlodej, saj jih je še več. Tako je povedala in še je rekla Kaj misliš, da se bom jokala. Ho ha, je rekla, to pa ne. Pustila ga je, da je stal tam ob Dravi, in potem je baje šel po drugi strani navzgor. Ona pa po tej strani in videla ga je, da se je pričel posmihati. Pa je potem raje šla v drug avtobus, ker je preveč norel za njo. Pa govoril ji je, naj bo njegova pa tak. Ona pa je rekla, da ne mara za nikogar. Ha ha. Kakšno komedijo so špilale. Prav kratko mi je bilo. Samo ona druga je bila malo preveč groba. Tako za hec sem jo hotela ščegetati po nogi, pa je rekla Pusti me pri miru, jaz moram spati. Veš, ko bi bila žleht, bi jo imela pravico vreči ven. Pa je nisem. Sem mislila Si še mlada in še ne veš, kaj govoriš.
Potem utihne in gleda proti stolu. Z rokami, spuščenimi kot vrvice, stoji tam ob štedilniku in ne dočaka odgovora in potem, ko je videti, da odgovora ne bo, gre z glavo malo v desno. Pogled ji drsi ob robu zida. Rob se konča v višini vrat, toda glava se še dviguje in pogled se zareže v zvonec. Potem glava obstane in verjetno so misli napete, zakaj glas ji reče naprej in tudi ona se odmakne od štedilnika in naredi nekaj korakov. Njeni čevlji so kupljeni pri Borovu in na tleh je zlizan linolej, pod linolejem pa razžrt pod. Nekje na sredi poti med štedilnikom in vrati se ustavi. Ne stopi z nogami skupaj, ampak stoji tako, kot da bi naslednji trenutek hotela nadaljevati hojo. Še vedno gleda navzgor proti žici, ki prihaja iz podboja vrat in se končuje v ušesu deset centimetrov velikega zvonca. Zvonec je drugače gladek in z oznako M v sredi in le, če bi ga kdo podrobneje pogledal, bi videl, da je kovina ponekod že načeta. Skozi uho zvonca je v zid zabit kavelj. Na desni strani ušesa je navezana nanj jeklena žica, na nasprotni strani pa je neka vzmet, ki se na koncu dotika zida. Tako se zvonec lahko vedno povrne nazaj, če kdo povleče žico od zunaj, se pravi na nasprotni strani podboja in nad napisom PROSIM, ZVONITE. Telo je nekaj časa tako, da se ne ve, ali bo nadaljevalo pot ali se bo vrnilo na prejšnje mesto. Ura je desno od vrat in hrastov les je jel že razpadati. Tudi ena utež je že zgubljena. Toda ura še vedno glasno tiktaka in ušesa verjetno zaznavajo tiktakanje prav nalahno. Gleda proti žici in zvoncu in išče odgovor v tem, da bi se zvon, kembelj, žica, uho in vzmet premaknili. Pa mirujejo. Tedaj se premakne ona in odpre vrata. V sobo vdre mrzel zrak. Nekaj reče in odide v vežo in za ovinek ter gleda skozi vežna vrata, kako sneži. Nekaj ljudi je tam in avto pluži cesto. Potem ljudje odidejo, pa tudi avtomobila ni več. Konec zida je nekje pri vratih, le da na nasprotni strani ceste. Granit je siv, verjetno je tudi kje bel ali rjav, in luč sveti tako, da lahko vidi svetlikajoče se kristale snega. Takoj za zidom je stojnica in lesena uta, kjer prodajajo suho robo. Za uto so stebri, ki nosijo streho pokrite tržnice. Betonskih klopi ne more videti, ker jih zakrivata zid in lesena uta. Potem se nečemu nasmeji in odide nazaj mimo vodovodne pipe, ki v tem času rada zmrzuje, razstavljene lambrette, nekega stola in škatle na njem. Pred vrati se ustavi in potegne za žico. Zvonec zazvoni precej glasno in visoko. Njej pa se zdi, da je ravno tako, kot je bilo poprej. Zdi se ji, da je nekdo moral zvonici. Dvoriščna vrata so oddaljena dva, tri korake od njenih in so povešena. Tako se mora opreti nanje z ramo, sprostiti levo nogo, da se dotika stopalo tal samo na konici, desna noga pa je pošev in v liniji s telesom. Stopalo te noge je pritisnjeno ob beton. Potem, tako naslonjena ob les in z obema rokama prilepljena ob kljuko, sune proti vratom. Na dvorišču ni nikogar. Ko se vrne v kuhinjo, zaklene vrata.
Na Košakih sem bila pri Ergosu. Se spomniš. Po vodo sem šla, ker je nismo imeli spodaj. Bilo je suho leto. Ti si prišel za mano in od zadaj in se pričel pogovarjati. Jaz sem se zgovarjala kar tako. Pa si pričel praviti tak pa tak in da bi se rad oženil. Špasala sem se. Pa je prišel špas pri špasih do resnice. Rekel si, da bi se rad oženil in imel koga, ki bi skrbel zate. Samo da te ne bi zaničevala. Dejala sem, da ne rečem, da te ne bi vzela. Saj vzamem. Samo nočem, da bi ti mene zaničeval. Jaz te ne bom. Jaz tudi ne. Če si tak, sem rekla, kot se sliši, se lahko zgodi, če pa ne, pa je boljše, da ne. No, dobro je. Pa smem priti nazaj. Lahko prideš, sem rekla. Če imaš resnico, lahko prideš. Če pa nimaš resnice, je pa bolje, da te ni. Imam resnico, si rekel. Potem je deževalo in rekla sem, da sem sedaj brez skrbi. Ti hodnik, moral si špegati, da si videl, kam sem šla spat. Mislila sem, da te sedaj ne bo, ko je dež. Toda ti si imel lederno suknjo in v lederni suknji si prišel k meni. Na štalo si splezal po lojtri. Rekel si, naj bom tvoja in da bi me rad vzel. Dobro je, sem odgovorila. Pa mi boš ostala zvesta. Ho, saj bom, sem se hecala. Bom videl. Vse bom videl, potem sva se pa vzela. Pa še nič naju ni stalo. Se spomniš. Imela sem tvojo knjigo in sem šla v Frančiškansko cerkev. Vprašala sem, ali bi se dalo narediti, da bi bila poročena. Seveda, so rekli, samo če imate krstne liste. Svojega imam, samo njegovega nimam. Ko dobimo njegovega, se lahko takoj zgodi, so dejali. Prosim. Rojen si nekje blizu Slovenske Bistrice. Ne spomnim se več, kako se reče tistemu kraju. Ampak takrat sem vedela. Morda bi tudi sedaj, pa kaj, ko sem izgubila tvojo knjigo. Potem sem dobila čez dva, tri dni pošto, kjer je pisalo, naj pridem k njim. Prosim, kako je. Zdaj smo pa že dobili krstni list od vašega fanta. Lahko se zgodi. Kdaj pa mislite dati gor. Prej kot slej, sem dejala. Če je mogoče, bi dala v soboto. V nedeljo so že dali dol. Ti pa še vedel nisi, ker te ni bilo pri maši. Pa sem ti rekla naslednjo nedeljo Pojdi danes, da boš nekaj slišal. Danes ne morem, danes moram delati. Tretjo nedeljo pa sem te povlekla. Če misliš kaj, potem pojdi z mano. Danes moraš iti. Če pa ne misliš, potem pa nič. Zakaj si mi pa potem dal svojo knjigo, a. Potem si šel. Ampak nisi verjel. Maša je bila končana, pridige je bilo konec in pričeli so oznanjevati. Elizabeta Krušič, Stanujoča Košaki št. 44, in on, Peter Krančan, Pekel št. 37, se bosta poročila. Te je pogrelo, veš, in tako rdeč si postal, kot bi te kdo s krvjo polil. Kaj pa ti je, sem rekla. Si zdaj slišal. Pa si se začel smejati. Zdaj sem slišal, ne bi pa verjel, da bi ti sama naredila kaj takega. Pa sem zares sama hodila tja. Potem so rekli v cerkvi, naj prideva zjutraj k šesti maši in da bova potem lahko poročena. Vam je volja storiti. Rekel si ja. Prej pa je še mene vprašal, ali imam prstane. Prstane sem dala na oltar in potem nama je podal prstana. Se spomniš. Tebi sem ga nataknila jaz, ti si ga pa meni. Ampak od maše sva šla delat. Ti si prevažal in nalagal smeti, jaz pa sem šla čistit pod v Livarno. Še dolgo si se mi smejal. Ti goreča ženkica, si pravil, mislil sem, da ne boš mogla tega narediti. Zdaj sem pa poročen brez vsakega koštanja. Plačala pa nisem več kot sto din. Rekli so, da ne smejo računati. To je bilo petinštiridesetega. Če hočete, dajte kaj sami, so rekli. Dala sem sto din. Je dobro. Dobro je, dobro. Bog vama daj srečo in zdravje. To so rekli in nič drugega. Hahaha. Toda ljudje so tudi nasprotovali. Dejali so, da jaz ajfram, da te žrem, če se kje pogovarjaš. Sam veš, da ni bilo res. Za tabo sem hodila, da se ti ne bi kje kaj pripetilo, in zaradi denarja. Ko si imel denar, so te lupali, ožemali. Babe so te lupale. To ne, da bi hodil za katero, toda denar si dajal za njih. Nekajkrat sem šla za tabo in bil si jezen. Rekel si, zakaj ti hodim za ritjo. Dejala sem, da moraš biti zadovoljen, ker te zavarujem. Lahko bi se kaj zgodilo. Kaj pa, če bi kje padel. Kdo bi ti pomagal vstati. Kdo te bo imel na skrbi, če ne žena. Povej, kdo. Nekoč si se mi skril v bunker na Trgu svobode. Zvečer si pa prišel domov in se jel smejati. Tudi jaz sem se smejala in ti rekla Kako je kaj bilo tam, kjer hodijo srat. Ti goreča bodi, si dejal, potem si me videla. Seveda, sem rekla, samo v bunker nisem šla, ker preveč diši, haha. Tako je bilo. Štiri leta so te babe lupale. Jezna sem bila, ker ni bilo nikoli denarja. S svojim denarjem sem te oblačila, obuvala, fojtrala in vse, kar je bilo treba. Potem pa ne bi smela vedeti, kam gre denar. Petnajstega si me vprašal, kdaj delam. Popoldan. A, popoldan delaš, si dejal in šel. Pa ni bilo res. Ti si šel v službo ob pol petih, jaz pa ob petih. Popoldan sem vzela škarje in odšla v Košake ter narezala brinja ali kakšnega zlodja. Pri gospodu, kjer sem nekoč stanovala, sem dodala še koprive in povila vse v papir. Pa vpraša on, gospodar. Ja, kaj boste s tem. Za kopat sem si naredila. Prehladila sem se in bi se rada malo skopala. Pa sem šla k Lahoviču, gostilni, ki je nekoliko od kolodvora sem. Polkno sem tu nekoliko zrahljala in gledala skozi okno. Ti si bil pri mizi, zraven je bil še nekdo in one tri babe. Trinkali ste, pa govorili na zdravje, na zdravje, in ona je rekla Peter so pridni in dober človek. Tebi se je to dobro zdelo. Jasno, hvalili so te, da si jim dajal za vino. Potem pa je ona v rdeči bluzi še rekla Veste kaj, Peter, za liter pa boste še dali. Ja, še za več bom dal, si rekel in gledal proti šanku. Štefan vina prinesite, za vraga. Ne bo več plačeval, sem zakričala in grabila za vrat Štefana. Pa je rekla ona z rdečo bluzo Saj je rekel, da bo plačal. Ne, ne bo plačal. Denar je moj. Ona pa je vstala in šla proti meni tako malo sklonjena in z obrazom naprej. Kaj boš pa ti, kaj. Saj nisi njegova žena. Potem pa si ti. Prijela sem jo za roko in rekla Greva ven, in ko ni hotela iti in se je upirala, sem jo zanesla ven in za hišo. Tu sem ji podstavila nogo, da je padla na hrbet, janko sem ji potegnila čez glavo in jo pričela čohati, hahaha. To je bil hec, da so se ljudje kar smejali. Jaz pa sem jo tako dolgo čohala po riti in tam, da je bila skoraj vsa krvava in mehurnata. Potem sem rekla še oni drugi Pridi sem, tebe še moram. Pa je šla kot beli dan. Ona na tleh pa je klicala Micka, Treza, pojdita na pomoč. Pa si ni nobena upala. Pa je rekla tebi Peter, pridi mi pomagat. Ti pa zgini. Se bova že doma pogovorila. Toda ti si šel doma takoj spat in šele zjutraj sem ti rekla, zakaj zapravljaš denar za take navadne kurbe in kako pamet imaš. Niso one toliko zmožne, da bi same skrbele zase. Si človek. Samo enkrat še. Tako jih boš dobil, primojkrščeni, da boš vedel. Pa nisi bil več z nobeno.
Potem sede na zaboj, v katerem je še nekaj premoga, in luč sveti od zgoraj in ji poudarja gube. Roke da na predpasnik in tako, da ležijo na stegnih in pritiskajo grobo spodnje perilo h koži. Sklonjena je nekoliko naprej, da lezejo prsi navzdol in verjetno jih čuti kje na trebuhu. Toda tudi takrat, kadar hodi, ji prsi niso nič več pokončne in trde, ampak so kot vosek pri prižgani sveči in so vedno nekje pri pentlji predpasnika. Dlani sklene in razpokana koža se dotika na blazinicah med prsti. Jopa ji je tkana iz grobe volne in med rjavo barvanimi vlakni se je nabralo že toliko umazanije, da daje barvi temnejši ton. Volna je ponekod že raztrgana in niti se tam cefrajo, na koncu rokavov pa so luknjice zašite s prevelikimi šivi. Predpasnik je iz klota in je tak z dvema žepoma spredaj in z dolgima vrvicama, ki sta zvezani spredaj na pentljo. Vrvici bi se lahko zvezali tudi zadaj, toda ona si jih vedno zavezuje le spredaj. Predpasnik ni več temno plav, kot je verjetno bil takrat, ob nakupu, temveč je osivel, kot so osiveli tudi lasje, ki silijo izpod črno rdeče rute in so drugače počesani nazaj, spleteni v kito, kita pa je potem zavita kot kakšna kača v svitek. Svitek je zadaj, nekoliko nad tilnikom, spredaj pa sili iznad gub nos, podoben orlovemu kljunu ali kakšni zaviti reči. Sedaj se nosnic dotikata gubi, ki se pripodita prav od kotičkov usločenih ustnic in se potem kar izgubita v gubicah na nosu. Linije teh gubic se stekajo proti očem in se končujejo nekje v senci, v očesni duplini, kjer ni videti ničesar razen premikajoče se beločnice. To je zaradi luči. Podnevi, ko sije sonce in ko se svetloba razprši kot preplašene ptice, so oči verjetno kot kakšne račke na razburkani vodi. Obe očesni duplini veže globoka, nekoliko poševno zasajena guba. Prične se nad levo obrvjo in se spusti čez nekaj kocin in nosnico z nekaj prečnimi gubicami. Na drugi strani nosnice se potem izgubi v temo. Iz te, prečne gube, se vzpenja nekaj kratkih, toda globokih gub proti čelu. Ampak na čelu je koža najprej polkrožno nagubana in imajo linije obliko redkih obrvi, šele na sredi in dalje proti lasišču se zazdi, kot da bi se linije naenkrat ujele in mirno stekle. Ustnici nista razprti, temveč se dotikata nekje čisto na robovih in sta nekoliko usločeni in tako, kot da se hoče žena nečemu nasmehniti. Morda se hoče celo smejati, zakaj tudi gube od podbradka se vzpenjajo v globokem loku proti kotičkom ustnic. Ura prične biti in takrat se njen obraz malo dvigne. Oči sedaj ne gledajo več skozi okno ali proti stolu ali proti tistemu, čemur vse pripoveduje, ampak se zaženejo proti hrastovini z nerodno narejeno streho zgoraj. Potem glavo povesi in ne ve se, ali je slišala, kdaj je ura odbila. Verjetno zaznava vse na pol, če pa ne, si resničnost bitja ali tiktakanja domišlja. To uro je slišala biti tisočkrat in njeno bitje ji je bilo takrat samoumevno, kot je samoumevno bitje srca ali tek reke. Sedaj pa, kadar se ustavi kazalec na rimski dvanajst, pa ji gre glava vedno navzgor in verjetno je spominjanje tisto, kar daje tej uri živost. Potem ko je ura že zdavnaj odbila in ko reže poltemo samo še enakomerno tiktakanje, se vzravna in se nečemu nasmeji. Roki sta še vedno na stegnih in prav tako, kot bi hotela vsak čas moliti. Pa ne moli. Tudi smeh ji po nekaj hipih zamre in gube se sedaj bolj uredijo in niso nič več toliko lomljene. Potem se roke odprejo in telo se ji dvigne, tako da se lahko blago spusti navzdol in čez kolena. Oči ima uprte v točko pod uro in verjetno o čem premišljuje. Nekaj zamomlja in privzdigne pokrov lesenega zaboja. Nato da nekaj grud premoga skozi vratca štedilnika in se pri tem prav nič ne jezi, ker ji pada še topel pepel na tla. Samo da ne bom stopila nanj, reče. Zelo grda navada je stopati na topel pepel. Tudi to je del spominjanja, ker so bile te besede že nekoč izrečene v pisarni, kjer je bila bila za čistilko. Sedaj je verjetno čas že zbrisal ves lesk iz besed in niso v spominjanju nič več tako zveneče, kot so bile zveneče takrat, ko so bile rečene. Štedilnik ne stoji tik ob glavnem zidu, ampak je tam stena vsekana za kakšnih dvajset centimetrov. Ves prostor je majhen, ima največ devet kvadratnih metrov, in štedilnik bi porabil drugače preveč prostora. Tako pa je sedaj videti, da rabi štedilnik mnogo manj površine kot skoraj enako velika miza, ki je prislonjena ob zid, še preden se ta zoži. Na vratih pečice štedilnika je napisano Proleter, zgoraj, nad štedilnikom, pa je na stanjšanem zidu pribita barvasta slika, ki prikazuje moderno kuhinjo, moža in ženo, ki gledata drug proti drugemu in se nečemu smejita. Za mizo sedita otroka in jesta. Sliko je stara verjetno kupila v papirnici za petinosemdeset dinarjev. Še više, nad kolenom dimne cevi, ki pride iz stene in steče potem proti štedilniku, je razpeta vrv, na njej pa visi umazana krpa. Toda ona se odmakne od štedilnika in tudi cunje na njej prav na lahno vzvalovijo in so videti prav tako, kot bi pihal lahen vetrič. Telo se ji potem skloni in roke zopet prijemajo za suh les pokrova in pokrov pade s treskom navzdol. Udarec lesa je slišati tudi skozi okno in v vežo, ampak njen izraz na obrazu ostane isti in nobena guba ne izdaja vznemirjenosti zaradi ropota. Obraz ji je zadovoljen zaradi storjenega opravila in potem, ko zopet sedi na zaboju in gleda proti tistemu, so roke sklenjene in ramena precej povešena.
Veš, da mi je stari Ergos pravil, naj bi te pustila. Svinja samo pije in obleži v jarku, je rekel, in človek nikoli ne ve, kaj bo. Pa nisem za to prav nič marala. Toda on je stal tam ob vodnjaku in me gledal, kot bi kaj hotel. Verjetno je res kaj hotel, hihihi. Saj ne moreta imeti denarja. Bodite kar tiho, sem odgovorila. Bi radi, da bi se še enkrat rinkala ali kaj. Pa si potem prišel ti ves pijan in tudi njegov sin je prišel izza vhodnih vrat ter te jel suvati. Stopila sem proti njemu in rekla Kaj imaš z njim. Pijance bi vsak otrok metal. Če vidiš, da je pijan, ga pusti na miru. Saj ti ni nič storil. Za mano je prišel še stari in ona. Stari je rekel, da bo vse stvari zmetal ven. Saj lahko zmečeš, sem rekla, toda kolikor boš ven zmetal, toliko boš znosil nazaj. Tista debela prašiča me je nato usekala preko rame. Veš, da sem bila jezna in sem jo zgrabila z eno roko za vrat, z drugo pa sem jo tolkla po plečih. Tako sem jo usekala, da je še mene bolela roka. Štirinajst dni je ležala, jaz sem pa šla že naslednji dan v službo. Koliko Ergosov vas je, hahaha. Mislite, da naju boste lahko pretepali ali kaj. Saj me ni krava srala sredi ceste, da bi lahko delali, kar bi hoteli. Gube sedaj vzvalovijo in smeh razreže besede in enakomerno tiktakanje ure. Roke nič več ne mirujejo, ampak gre dlan desne roke navzgor in tresoči prsti hočejo zakriti usta. Verjetno se boji, da bi smeh motil njega. Toda takrat, ko je dlan že skoraj pri ustih in ko bi se naj palec in kazalec naslonila na ličnici, se premisli in dlan gre nekoliko niže ter popravi vozel rute. Glava se pri tem dvigne in leži med rameni, ki niso sedaj nič več tako široka, kot so bila nekoč. Podbradek je drugače ohlapen, podoben kepi starega testa in sedaj, ko je brada vzdignjena, ni koža čisto nič napeta. Potem se glava spusti navzdol in tudi podbradek se spusti kot preperela vrv. Videti je, da ji vozel rute dobro stoji. Njeno dihanje je glasno in včasih ga pretrga oster, iz notranjosti prihajajoč kašelj. Takrat pride v usta tudi sluz, ki zleti zatem v deset ali dvajset centimetrov oddaljen robček. Roka potem zmečka robec in ona morda niti ne opazi, da bombaž ni več mehak in se ne vdaja voljno pritisku prstov, temveč je že sprijet in trd od sluzi. Vendar mora opaziti, da gibi udov niso prožni in da prsti takrat, ko jih rabiš, pričnejo odpovedovati. Kot konj so, si reče. Če ti enkrat odpove poslušnost, lahko pričakuješ, da ti bo še drugič in tretjič. Misel je še jasna, se pravi, da je umrla samo polovica mene. Ko bo pričela umirati druga polovica in ko se ne bo mogoče več ničesar spomniti, bom že umrla. To vem zagotovo. Človek umre takrat, ko se neha spominjati. Potem se udi premaknejo in telo se vzdigne iznad lesene in slabo zbite škatle. Stara prečka sobo in gre proti mizici, ki stoji blizu ure in pod velikim ogledalom. Spodnji rob okvira ogledala je naslonjen na žeblja, zabita v steno, in je v višini njene glave. Ogledalo je postavljeno poševno na steno in je zgoraj privezano z debelo kito vrvi. Vrv je ovita s tanko, rjasto žico. Okvir je lesen in ima izrezljane okraske. Je pozlačen ali pa le spretno pobarvan z zlato barvo in premaz se pričenja že luščiti. Ko pride do mize, pogleda navzgor in v zrcalu vidi svojo podobo. Ne vidi samo obraza in ramen, ampak vse telo ter tla, majhen divan, okno, stol, steno in verjetno je, da vidi celo njega. Potem imajo roke opraviti s predalom mize. Z blazinicami prstov prijema za les, ki je spodaj že čisto zlizan, a više, kjer tišči nanj palec, je zopet grobo naguban. Predal se nekje zatakne in ona se huduje na to reč. Verjetno niti več ne ve, da je miza že stara in skoraj razpadla ter da pričenjajo borove deske pokati, se krčiti in izločati smolo, če stojijo nekaj časa blizu štedilnika. Toda ni kriva smola za to, da se je predal zataknil. Z leti se pričnejo te reči kriviti, reče, in potem so skoraj kakor človek. Predal potem prime z obema rokama in ga sunkovito povleče proti sebi. Ovira popusti. Šele sedaj, ko udari dno predala ob mizno ploščo, se ona skloni nad predal in nad mizo. Njeno telo je takrat usločeno in prsi lezejo proti bradi. Toda v ogledalu je videti samo ruto, ramena, roke in na hrbtu zmečkano blago obleke. Z rokami gre med papirje in verjetno kaj išče, ker vsako stvar, ki jo prime v roke, pogleda, in potem, ko vidi, da ni prava, jo da na mizo. Vse je tu, reče, in včasih samo takšne reči pomagajo k spominjanju. Potem drži v roki rdeč listek. Na njem si je nekaj čitljivo zapisala in sedaj si to glasno prebira. Posmrtnina za dva meseca tisoč štirideset din. Stanovanje šest sto osem din. Pet sto štirideset tok. Dve sto štirideset rdeči križ. Dve sto štirideset OF. Skupaj dva tisoč štirideset din. Nekaj nama bo ostalo, reče. Toda roke se potem posvetijo iskanju. Sedaj ne zlagajo več stvari na mizo, temveč se premikajo dlani med papirjem precej nepravilno in oči so verjetno kot leteče ptice. Ustnici sta tesno stisnjeni, tako da so lične mišice napete in gube od nosu navzdol globoko zarezane. Gubice postanejo tako majhne in skoraj neopazne. Ruta je zlezla naprej, na čelo, in že zakriva pramen sivih las. Ko drži med prsti sliko, se roki umirita. Telo se ne vzravna, ampak je nekaj časa kot kak kljun. Ko se vzravna, obrne telo v levo in vidi vrata, zvonec in nato še uro in sedaj je skoraj gotovo, da ne sliši tiktakanja, ker se ji pogled spusti navzdol proti uteži, ki je že v višini debelo narisane črte na zidu. Zopet bo treba naviti uro, reče. Ta črta me vedno spominja, da je treba povleči utež navzgor, če hočem, da se bo kazalec premikal. Potem bom lahko vsako uro slišala bitje. Potem boš lahko tudi ti slišal biti uro, reče in gleda sliko. Saj me razumeš. Rada bi, da bi oba poslušala uro. Z roko, v kateri je slika, gre navzgor in proti ustom, tako da se papir dotakne suhih ustnic. Tedaj morda spozna, da je pravzaprav sama in da je vse, kar je ostalo od njega, samo ta orumeneli kos papirja, na katerem je zadaj napisano Umrl mi je 14. aprila leta 1964. A roki se potem povesita in telo hoče naprej. Verjetno je sedaj povsem prepričana, da bo res treba naviti uro.
