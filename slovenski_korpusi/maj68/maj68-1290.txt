zemlja nosilno kolo v samokolnici vesolja z vrelim črevesjem polucijami kašljanjem in tatinsko golaznijo na bolni koži
podkupljeno zrklo svetega hazarda si zemlja napihnjen trebuh ledene porodnice umetno jabolko v sredici peščenega viharja abortus božje spogledljivosti
ugasla plamenica in kepa pergamentov kamen brez peruti jajce v danki včasih kažipot ciljne ravnine danes zahrbten tujek v dovodnici in jutri enobravna igrača za mrtvorojenca
zemlja ti si gnojna bula na jeziku moje ljubice zmečkano znamenje na njenem trebuhu razpolovljena ikona v njenem razkoraku sesirjena elipsa v porodni vodi oblo leglo glagola
zemlja ti spominjaš na zakladnico v alkimistovi spalnici dišiš po zanemarjenih bicepsih in bičkastem znoju vrtiš se in masturbiraš zemlja
tvojo bikovsko pest bom posadil med gobe spermo raztresel po pompejanskem muzeju in kratkovidnost tvoje igre nastavil tvojemu belemu goltu da se požreš zemlja
