III.
v zrcalu čokolada, ptice nad gladino oddajnik na šestih oknih, pregrnjena žival klešče držijo cin, prebodena postelja okostje nog prevezano z vrvico lačna narava, sneg na deski boli videl sem kako v določeni višini ravnina upognjeni časopisi, tjulnji plavajo križ iz črk, trolejbus iz testa lesene preproge preložene v rudnik svetloba prežge gmoto ki jo zalezujemo smučine v garmisch-partenkirchnu, soline obrnjen mehur, živali blaznih zbeganih rodov, prežanje partizanov njihovo sončno kričanje brušeno ogledalo v španskem bezgu bambusi, vlažne kopalne hlačke razpokana sprehajalna pot vseh nas razumevanje za prihod parnika čebele, hišnik jih skriva da nas ne bi popikale ti si kradel krompir, ti si kradel krompir dalmatinci z breskvami, znižana vodna gladina jadral sem in mislil da je morje više citat Cavalcasella, označeno kjer je ocean skrčil noge da bi preprečil katastrofo zakaj se vzpenjamo? kaj izravnavamo? ogromna konzervna škatla odprta z vilami za seno bluze za novorojenčke, debla lip med vojno je v dolino zgrmelo štirinajst vlakov vešče nad zrcali takega kot si korito za pogon mlinov zaseganje s prekrivanjem praznega zeleni lasje, elektrarna, vonj tvojih šip lučke pešci mir
