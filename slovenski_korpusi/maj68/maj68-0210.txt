Pravi november. Utrujajoč. Vlažen. Ob deblih so drsele sivkaste kaplje. Sem in tja se je v noč odlepila temna senca. Praznina.
»Pa je rekla, da prideta?« se je po tihem zadrževanju utrgalo Tinetu.
»Pri-de-ta,« je zaloputnil z oknom Mito, da so mu kaplje z okvira padle na čelo.
»Ti pravzaprav še ne veš vsega,« ga je ujezilo. »Jaz delam to v resnici zaradi stave. Zato, da si dokažem, da nisem tako govno, kot mislite. Mislite tepci, da sploh še nisem spal t-a-k-o-l-e … Saj res, Ti ne poznaš nobene?«
»Ne poznam. Je to tista, s katero si se gnjavil zadnjo soboto na plesu? Črna, z dolgimi lasmi, šik oblečena?«
»Tanja, ja, no.«
»In tista, ki še pride?«
»Njena prijateljica. Je ne poznam natančno. Kaže, da je poročena, nosi prstan. Drugače pa ni videti. Pravi, da je On za eno figo. Sicer je pa pri vojakih. Pa kaj se me On tiče. Glavno je, da ni za nič, ti še enkrat pravim. Lahko bi že prišli.«
»Vse skupaj mi gre na živce. Kaj pa, če so jih dobili?«
»Zdaj je dvanajst in petintrideset minut«
»Takrat na plesu sem jo imel skorajda že za punco. Pravzaprav po tistem. Veš, da lepo gleda. Lepo, ampak trd pogled ima. In noge! Kakšne noge, Jezus!«
»Kje pa si se pravzaprav zataknil ob tiste njene noge?«
»Na tistem haus-balu. Se spomniš, ko smo praznovali izpit iz anorganske. Rekli so mi, da je pijana in naj jo grem spravit k sebi. Govorila je zmedeno. Same trapaste reči. Da jo je pustil tisti tip iz teatra, da je niti ne pozdravlja, da ji je rekel, da je cipa, da je tudi on baraba, da jo je užalil in da je bila z njim dobra kot bog in čista kot angel. Rekla mi je še, naj prisedem k nji na fotelj, da je preč in da se ji zdijo dedci umazani in šleve. Ponudil sem ji kavo, da jo je osvežila in potem me je gledala, kot da sem ji božanstvo. Takrat se mi je smilila. »Hvala za kavo,« je mrmrala, »poljubi me, če se ti ne gnusim tako.« Nisem je poljubil. Gledal sem tiste tipe za mano, ki so se valjali v dimu. »Poljubi me,« je rekla še enkrat in na pol otožno. Sklonil sem se k nji, se zagledal v njene noge – nosila je čipkasto kombinežo, kakršne še nisem videl. »Ti si videti čisto drugačen od vseh tistih živali za tabo. Tebe bi lahko imela tudi rada.« Bilo mi je nerodno, nisem si upal odpreti ust, zjutraj sva si rekla samo: »Lepo se imej, adijo« in »Lepo se imej, zdravo«. No, to je vse.«
»Si še kdaj mislil nanjo, po tistem?«
»Sem. Kljub vsemu. Že, pustila me je do konca. Z največjimi olajševalnimi okoliščinami. Pa kljub temu. Zdaj mi je vseeno zanjo.«
»Tudi meni se zdi neumno trapati okrog in si izmišljevati pravljice za ljubega boga s čarnim koncem in poroko. A ti veš, da se največ punc ujame na to? Tako. Če začneš z Resnimi nameni, z veliko začetnico, kajpak. Ampak, najbolje je, nič si izmisliti in izkoristiti »olajševalne«, če se ti ponudijo. Ni čudno, da jih ni? Dvanajst in sedeminpetdeset minut.«
»Vse punce so pošteno trapaste in pokvarjene. To je vse. – Mogoče si pa ne upata. To je stolpnica in vse se sliši. Bojita se.«
»Ph, to že, ampak dežurni v loži že zdavnaj spi.«
»Potegnili sta naju.«
»Ravno zato, ker sem m-i-s-l-i-l, ne bi zdajle mogel brez punce.«
»Jaz pošljem oziroma pošiljam vse k vragu. Lahko zaspim na postelji tvojega cimra?«
»Jasno. Kdo pa ti je rekel, da ne? Njega tako ne bo. Pride šele čez kakih pet dni. Slišiš?«
»Kaj?«
»Te ni ničesar zmotilo?«
»Se ti meša?«
»Kot bi zrnje padlo ob okno. Pogledat grem.«
Dvoje postav je zatrepetalo med majavimi lučmi in diagonalnimi sencami blokov, ki so se verižili k zemlji.
»Zdaj ugasi luči. Pusti samo malo stransko lučko, obrnjeno navzgor. Si radoveden?«
»Ph.«
Mala noč, polna majavega, podrtega poželenja, sivih razpadlih sanj je zdrknila med votle pajčevine praznine. Nihče ni mislil na to. Tema.
»Ti si Tanjina prijateljica?«
»Ja. Pomagaj mi, da se sezujem.«
»Lahko se uležeš, če hočeš, jaz sem že zdavnaj v pižami.«
»Nisem trapasta. Raje ne govori. Imam občutek, da si crka.»
»Kaj boš naredila?«
»Nič. Počakala bom, da onadva tam končata.«
»Si res poročena?«
»Zapri se – kaj če sem.«
»Tako.«
Prevzel jo je neki divji srd, opazil je, kako je njena senca zdrknila k blazini, ležala je negibno. Potem, čez čas, se je dvignila in s kretnjo plesalke vprašala.
»Kaj bi ti, če meni zdajle ne bi bilo do tega?«
»Umrl bi.«
»Ne bodi no ironičen.«
»No, žal bi mi bilo pa res.«
Sredi noči je nekdo potrkal. Dih je zastajal nekje čisto blizu grla. Nekdo je zaropotal s ključem.
»Moj cimer,« je zapotegnil Mito. »Nobene panike. Vsi za enega, eden za vse.«
»O. K.,« so pritrdili ostali.
»O, fina druščina,« se je zarežal Vili.
Sledilo je predstavljanje v temi. V temi ima predstavljanje poseben pomen. Predvsem si ljudje ne vidijo oči. To osvobaja.
»Me sprejmete v igro?« je zaprosil čez čas Vili.
»Jasno.«
»Pravil ni in ne obveznosti?«
»Vsakokrat, odslej ko si še ti, gre nekdo drugi ven, nas treh. Greš ti, za začetek, Mito!« je zaukazal Tine.
»Res je. Vsak ima po svoje občutke in dolžnosti. Neumno si je izmišljati obveznosti pri igrah. Prav, se grem odpočivat,« je zaspano zamomljal Mito.
Skozi vrata je zatrepetal mraz.
Umazana, mokra telesa so plesala svoj divji sen.
Kratki, odmerjeni stavki so razbijali noč, grozo in bolečino.
Skoraj danilo se je. Zunaj ga je oblil s čisto, srebrno roso posejan hlad. Mislil si je, da bi ga cigareta pomirila. V kavarni Naselja je bila že luč. Moralo je biti precej pozno. Odločil se je, da gre popit kavo.
Praznina.
Sonce pod oboki dneva je bilo okrašeno s tisočerimi barvami. Začutil je, kako je sam. Nekje sam v sebi, popolnoma sam. Skušal je pregnati misel na to. Naročil si je še eno kavo. Z bliščem, ki ga je prinašalo jutro, se je v njem bolj in bolj lomilo. Zdelo se mu je, da je s tistim, kar mu je rekla Tanja: »Ob temi imam vsaj občutek, da si,« in s tem, kar se dogaja zdaj, prava umazana kolobocija, laž, bolečina. On vendar nikoli ni hotel biti tak. Tak. Hotel je imeti koga rad. Rad, čisto sam zase.
V resnici sploh ni poznal toliko deklet. Pa še te slučajno. Vedel je, kako fantje med sabo na široko odpirajo usta takim zgodbicam, tako da si je izmišljal tudi on. In doživetje je ostalo samo odmev iger. V resnici ni imel poguma, da se zaljubi. Da verjame in se zaljubi nekomu v dušo.
Moral bi se že vrniti, bilo je že pozno. Pravo praznično dopoldne, ki je prinašalo sonce prav do stopnic bloka. Dežurni je na pol mežikal, njegove oči so bile obrobljene z neko silno utrujenostjo.
»Pol desetih – mi imamo pa še spuščene žaluzije.«
»Pusti, Vili, temo, saj je isto lepo tako.«
»Povej še, no, kako ti je že ime?!«
»Lepo te prosim, reci že …«
»Zate naj bom Sylvine. Ampak Sylvine z y. Veš, da je to ime zdaj moderno?«
»Kako naj bi vedel.«
»Seveda je. Sylvie, Sylvine kot: Sylvie Vartan. Jo poznaš? Jaz sem ji precej podobna.«
»Ne poznam.«
»Za pevke bi se pa že lahko zanimal. Zdaj je tudi moderno biti podoben kakšnemu pevcu. Njej je na primer njen fant Johny Hallyday za 19. rojstni dan podaril jaguar. On mi nikoli ničesar, še spomni se ne. Čisto sama sem. Klepetala je z otožnim glasom, njene široko odprte oči so se svetile z čudnim sijajem.
»Kdo je to On, srce?«
»On je on. In konec.«
»Kdo?«
»Ne gnjavi me.«
»Saj te ne.«
»Ne vidiš, da imam prstan.«
Zmedlo ga je.
»Mislil sem, da imaš to samo tako …«
»Povej mi kaj … Lahko?«
»Kaj naj ti pa povem? Pa ne kriči tako na glas. Ne vidiš, da sta onadva tam zaspala.«
»So zdaj v modi temnozeleni modrčki?«
»So. Pariška moda.«
»Srce …«
»Me misliš s čim gnjaviti?«
»Ne.«
»Kaj pa?«
»Mislil sem …«
»Si nor?«
Zasmejala se je v blazini in potem na glas, da se je smeh kotalil med zidovi in bolestno odmeval. Videti je bila utrujena, make-up na obrazu je pustil svetle in temne lise, pomešane s gubami, ki so se zdele zatajene.
Tako. Odmev skozi mrežnato pajčevino sanj? Ljubezen? Ne, to ne. Tako? En dan, eno noč? Za eno noč, en dan? Gnev? Bolečina? Razsula se je biserna ogrlica mladosti. Mala noč, polna majavega, podrtega poželenja, sivih razpadlih sanj, je zdrknila med votle pajčevine praznine. Nihče ni mislil na to.
