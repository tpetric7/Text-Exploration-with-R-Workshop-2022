Grem zadnjič po mestu, pa srečam tam pred Pošto starega prijatelja, s katerim sva skupaj gulila šolske klopi v osemletki. Po osemletki sva se ločila: on na tehnično srednjo šolo, jaz pa na gimnazijo in nato na fakulteto.
»Kako kaj, stari?« ga povprašam.
»Še kar!« nekam ravnodušno odgovori.
»Kam si se vpisal?« me naprej zanima. Malomarno zamahne z roko in nato izvem, da je sicer hodil v šolo, a so ga potem zaradi nediscipline in drugih prekrškov vrgli iz šole. Nato je poskusil v neki strokovni šoli.
»No in?« še nadalje vrtam.
»Hodil sem pol leta!« odvrne. In po kratkem premisleku: »Pred 14 dnevi sem se poročil!«
No ja, si mislim, tudi to se zgodi. Človek res nikoli ne ve.
»In šola?« se še naprej zanimam.
»Kaj šola!« se zasmeje. »Sedaj sem pač v službi!«
In že vidim reveža, kako v kakšnem skladišču premika zaboje in se trudi za svoj vsakdanji kruhek.
»Pa je težko delo?« ga vprašam.
»Kje pa!« se zasmeje in spet malomarno zamahne z roko. »V pisarni čičkam, lepo na toplem!«
»Kako?« se naglas začudim.
»Saj veš, kako je danes. Telefon sem, telefon tja, striček tu, striček tam, pa se uredi!« No, si mislim, saj plače pa revež tako nima velike, ko je popolnoma brez šol, in ga povprašam še glede tega.
»No ja,« se nasmehne, »tja do 50 somčkov pa že pridem!«
Ker mu dolgo časa ves zamišljen ne odgovorim, se poslovi, rekoč: »Oprosti, saj veš, nimam časa, sedaj sem namreč v službi!« in ga že ni več.
In me pusti samega, polnega najrazličnejših misli. Končno pa, saj je vse razumljivo in v redu, le to mi ne gre v glavo, da ima kolega, ki ima diplomo v žepu, v istem podjetju le 40 tisoč začetne plače. Sicer pa, tudi take stvari se lahko zgode.
