ženska je knjiga najlepših slovenskih besed
stran najfinejšega perila ob vznožju poletnega rožnika potopljena družbenoekonomska formacija kupuje kosmate sužnje nadarjene sinove vodovodnih kontinentov kenijske planote geografija poljublja golega kolumbusa ki spi v naročju drogiranih indijcev svilene vrvi morskih deklic klepetajo v kubanskem sladkorju krilca in luske spretnih parketarjev bratrancev nitrata frfotajo v majskem slapu klorofilskih kresnic ki tehtajo vreče časa vagone čaja balone kave rakete cimeta
v trebuhu ženske pletem planet novinarstva lovstva junaštva
ljubica je nosilka stanovanjske pravice osamljenih orgazmov nadstropje buržoaznodemokratične revolucije omamlja delovne ljudi v akvarijih cvetnih kanalov devetega planeta stojim s stisnjenimi zobmi grizljam dialektično nasprotje debele čutnosti izseljenci se vračajo v kamen stisnjeni v letalih ob govejih glavah sanjamo sanjamo da smo sami somi v državni ribogojnici na jezu svinčene čeljusti kjer voda zlati v vodnarjevih otrocih pašnik spi odet v kravje parklje špika ga v spanju panja ob reki predstavnici pekovske avantgarde
kadarkoli zapojem o srebrnih vezalkah medzvezdnih poletov se prebude mehki medvedi in težke mačke lokomotive se napno in poletje zavre v blejskem lavorju polja so polna zamaškov apna prstenih semen obnemoglih srednjeveških zidarjev ob plimi božjih hramov poštirkanih nevest pijanskih prelesti
dom je dvom kdor stopi vanj je moj
do kolen zakopljem žito slovenskih pokrajin v juniju je večer lep ko polikan robec nebesnih pojavov oblaki polni vrčki piva prelep je ta naš svet arhitektura bolnišnic vojašnic kolizejev in fondovih blokov je nespametna nečednost avanturističnih popotnikov samcev kihotov španskih samic fašistične žabčnosti
prospekti nočnih lokalov molčijo o oplojevalnih organih prihaja sezona mlečnih dojk stožčastih radosti bele kože strast in opomin zdravi prehrani najine simbioze naga se dvigaš kot atomska gobica nežnosti nad fotografijo osamljenosti rasteš iz rjuh na ozadje usnjenega okna še mehkejša tvoj profil me goni v budnost zaspanost tvojega telesa govori na kongresu dermatologov nisi samo žeja tvoja stegna so neizmerno več kot vsa zgodovina človeštva s posebnim poudarkom na umetniškem ustvarjanju prezlata dlaka diha v ledja preživalsko se me okleneš nikdar nikoli ne boš v meni s svojimi prsi boš preživela prvega medplanetarnega cesarja vsako jutro znova se boš nagnila k mojim očem in kiparstvo antike bo zardelo višja si ko kilimandžaro več mesa je v tebi več pripravljenosti na orgazem kot v vseh vulkanih mlečne ceste
stegnjena žival ob meni si živa reklama umitega telesa vrženega ljubezni gledam sledove praskupnosti na tebi torto dlake do naveličanja in še čez do lomljenja hrbtenice cefranja živcev trzanja hrzanja ko bo teklo vse iz naju celi narodi otrok sir-darje amu-darje življenja lijejo iz nekaj dekagramskih organov in pridejo termiti požro misel zapre se slikanica življenja sluzasto življenje vkoraka že slišim lepljivo govorico pobitih zatrtih plemen že se oglašajo zvočniki krvave izgube ljubezenske rokoborbe
sproži se petelin nekje v temnopoltem kraju človekove notranjosti zaprasketa kri v slečeni koži in plamen objame ljubeči penis ležiš na boku kot nežna plemenitost molčiš o zvezdah in potovanju nanje zlatiš posteljo s hrbtom tiskaš svilotiske nevidene pokrajine brezzvočnega planeta dojiš tepih barva tvojih bradavic zavesa polinezijskih otokov nikdar obiskanih oblakov držim velikost tvojih dojk z bombniki poljubov se spušča nanje vojska brade steklena žuželka v tvojem popku sem neseš me k ustom v tvojih rokah ležim živost živega okupatorja smrti dišeče pomladna apokalipsa vsi pesniki prisluhnejo tvojemu kriku
junij je mesec antropomorfizacije božanstev vkuhavanje plastičnih carstev v oblakih trudni in obremenjeni destiliramo razglednice posmrtnega življenja nočne parke škropim z ruskim čajem valvazor pije že drugo skodelico in končuje z orisom administrativnega socializma dan oblači perilo v travah leži slepo ljudstvo
veliko pravice je na tem svetu samo utrudljiva je
dvigajo se pogorja jutranjih onanistov rastejo iz bombažnega razstreljiva navzgor mirijada celic osebne sreče in humanosti vstaja vdani stric vladimir z odmrlo državo med zobmi in pokalice prepevajo svinjske psalme zloglasnežem v prihod in srečno vrnitev prepuščen surovosti dimelj v katerih tabori vsa navlaka romantike koračnica osvežilne pijače
opoldanska eksplozija pisanja
v peklu urarjev se navija besnilo srednjeevropskega časa marljivi švicarji skrbijo za avtentično razlago zakona umrljivosti poletnih čebel ki v šestih tednih porabijo vse gorivo in morajo pristati na beli pisti surovega masla tej dialektiki na čast zapojem in odletim v reklamni spolni akt daleč od daleč z daljico v pesti in s kapo v junijskem nebu ponavljam izbrana poglavja nemške kmečke vojne
prozorna tekočina sladkorja defile ženskosti hotene nežnosti kozmetike pretiranega izločanja fevdalci se pasejo v albumih osemurnega delavnika v akvarijih krmim kraljevske grbe kamnite rože telečje cvetje princes
jehovec me obiskuje v nedeljo popoldne iz gromozanske svinjske aktovke mi govore govore da hodijo mravlje že na pašo da pegasti judje grme po frizerskih salonih gori med ozonskimi oblaki z razparanimi plašči v ognjenih desnicah že prihajajo lokomotive z juga občutljivost jemlje v območju nebesne sopare pod seboj meljejo meljejo mlade medicinke daljne alžirke hčere svilenih pelikanov grobov vrtnarje popiljena misel na smrt leži v vodi ogledala izpraznjena podoba socialne revolucije dvigajoč zastavo komarjev v porcelanastem jutru nedelje najdaljših dni kolesa in kladiva odpirajo sanjavo spanje poboža me mama dvokolo v češnjevem cvetu abecede rabarbare krhljev in visoke mivke macesnov tako debela je moja mladost
v četrtem delu katrana kristalizirajo nevidne krastače ljubljanica se trikrat izprazni v kosmato kodeljevo poljubljajo mi pobrito glavo tobačnih polj klanci dvigujejo vso radost sušnih pokrajin odlepljen se zlijem iz desnega v levo oko solza nuklearnega olja gumiranega popka avtomobilskih nesreč sveti večer pozna premalo svet preveč besed opic ki beži iz kloak oceanov mastno zapoka prst splaši in napihne lačni svod zvok poje košček zraka v gobce sitnih tapet
v vodenem bobnu nastajaš z ropotom obrobljena s folkloro pisanih hišic v predverju konca odpiram te ljubezen mrtvo
steklo je konec muhe moje popotovanje skozi živo zraka že pol ure tečem vase štiriindvajset ur vodim anatomijo obraz je radirka brigada pisalnega orodja nekaj kilometrov severovzhodno od glavnega mesta gojim sadje sanje jem številčnice za ponovno smrt barbarskih plemen iz madžarske gore jahajo mahajo z latinskimi vadnicami brez dežja so tvoje frizure grmade astronomije visoko med konjušnicami drogerijskih misli težke vreče cementa stotisoč cvetov glicinije cevi in elektrarne v zobeh spiralasti mikrobi indijanskih deklic na vzhodni obali smrt špancev nečistost bojnih tempera barv vodotesne glave vsaka njiva ima svojega hudiča orača na stotem metru selotejpa sedi enooka vizija francoza maščoba kovine medenica radiatorja ansambli rib v gozdovih grozdja gradovi plavega jadrana žensko krvavenje je stikalo junija v stekleni piščalki rase zvok iz peške dajmo slino debelim belcem arhitipom humanizma
slika iz štiriinpedesetega lepim ti jo v naročje zvitih las spiš v vrtnicah pod gradom z glavo naslonjeno v tiktakanje njihove rasti potomka rabljev potonik duhovi speštanih hroščev zažganega letečega mrčesa lepa si ker te nisem videl gole dvigujeva se k stopinjam griča poljubljava pubertetno poletje na vrtu zlate zelenjave zlomiš les v znamenje tihega dogovora brez konj in balkonov bo najina ljubezen v mesto prihaja svetloba z zastavami zemlja bo v tonah rodila to sezono in veliko srečnih kopalcev
ali si res iz stekla ljubezni ki je barva mojega telesa
suhi opijatski levi hočejo mojo prebivajo svileno v strelah v kamenju reke nabiram tvoje telo zbiram vodo neznanega jezika veliko njenega govorjenja vnebovzetja poletne sopare nočna stekla me vzamejo vase stiskalnica terase in modrega žameta levo od amerikanca grem od noči in jo jem privežem te na palčko kadila zeleni jasmin odganja žrece sperme rojena s svobodo pobožaš grbavca in njegovih šest spevov argentinska oseka prepeva v vozlu kravate dolžina voska sprejema odtise povrhnjice cveta
jebemti je sladka voda pribežališče utrujenega ognja žveplo rdeče glave uživaški praskač počivam v zonah hipertrofiranosti parkov potopljenih v ultramarin noč cveti na dnu v obliki trosovk postelje s spečimi plavajo v drevoredu rdečih kostanjev mesta ki ga preskočim v diagonali tranzita iščem napisa … da ne stopiš v prazno … med zlato opero in plastičnimi ribami legajo velika ušesa k počitku
pobožam kristusove nohte osuši se zemlja v beguncih ubežnega kralja na vrtu med delavci tetoviranimi kratkohlačnimi kolesarji zagorelimi možaki kačje balile zelenih magirusov bronasti bifejarji njihov hamlet nosim nove sandale in umre brez umite ženske sinjih dojk nevrastenične generacije junijski večeri zamešani med tarok karte na vrtu med rogovsko ekipo proletarcev
zelena protoplazma prisluškuje ljubezni vabljive drže enajst ur dim mečka moje besede saj si moja končno je počil mehur junija zdrsnila si po moji roki v naročje stegnjena mehka s prsmi osvoboditve v starem tlaku brenči tvoja majhna noga moj sladoled ljubezni bo počival v tvojih ustih tako lepa je najina lepa ljubezen
beli zamorci v mesnatih vrtovih debeli zaljubljenci živčni želodci steze h gradu petiindvajsetletne potonike klop je cesar sredi dojk roka med stegni prestrašen slovenec v zgodovini julijska favna in flora prekrivata tvojo velikost ki bo moj a bodoča žena rodila dolgolasega otroka penis ni preprost telovadec prvak ponjave
ta velika ljubezen pušča sled izogiba se hrane
delavna afrodita se vzpenja iz smetane kopanja mistični otroci glagolov in samostalnikov zapuščajo vzgojnovarstvene ustanove tri sonca na nebu poletje v večeru rodi seno kranjske vedute sanjam v vodi z limbarske gore moji spomini počivajo v živem srebru starost preživelega prvo tresenje hrbtenice otroška misel o otroku v popitem pivu je tudi nekaj umite besede zasede nastavljene zmede
julij ima štiri nedelje in vsaka od njih ima po en topel večer zeleno listje skrije nebo v vsaki lučki skrita dolžina noči razkrije skrivnost strnjene krvi v tvojem trebuhu ko zima pade v poletje zamenjam stil oblačenja na poti iz dobro obveščenih krogov
ah ti beli grški mercedesi
