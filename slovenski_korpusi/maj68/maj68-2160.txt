Zima se umika, zatohlost prebivališč mori; v vetru prerajajoči se čas biča osvobajajočo odprtost prostorov, umikanje v dolgočasje dvoran traja.
16.000 ljudi tolaži Evstahij iz Šiške, plima preproščine preplavlja v naivnem samozadovoljstvu otopelo srenjo, mlaka obledelega jezika zaudarja, močvirje koketiranja in v samoprevari porojenega smeha golta. Diletantstvo ostaja. Nov Dostojevski šepa v Jupitrovi spremljavi (blazno kvaliteten premik od lani donečih revolverskih strelov).
Vsakdanje polprazna, a dobro zakurjena Drama. Končno en Čehov, da se zavemo, čemu in zakaj je prisoten še danes. Blaga in nenasilna prisotnost številnih in razlikujočih se misli, idej in stremljenj. Polifonija hkratnih in netekmujočih, v moči, veljavi in teži uravnanih prepričanj, variacije glasov in intenzivnosti izrekanja. Možno izhodišče novemu? Vse v rokah nekega Babiča, ki nekomu za nekaj »ne izpolnjuje pogojev«. Odlično v prvih dveh dejanjih, v nadaljevanju v upadli intenzivnosti, predvsem manj izdelano. Ena redkih režij, ki dojema in daje celoto, Izredni kreaciji Zupančičeve in Kosmača, predvsem slednjega, ki je svojemu igralstvu odprl popolnoma nov prostor, novo možnost. A Drama sameva, polprazna odmeva …
Zahvaljeno Štajerje. Hvala za končno odstopljeno klasje, za sleherno zrnje in plevo neskončno zahvaljeni. Naj žveči »prestolnica«, kar je zgrizlo obrobje, naj se vsaj enkrat obrne veter. Baje so trumoma hodili kmetje, telovadili borci, gobezdala je »Katedra«. Toliko prežvečeno, prepojeno, težko da se mi obrača, upira spomin na premiero, na vse tisto čvekanje o filmu, ki da ga »s polno pravico smemo imenovati slovenski«. Slovensko je: trta, koruza, pa trava, pa pujsek, pa muca, teliček in krava, pa vinček, pa jabčka, pa jajca pa Drava; in žganje, pa Viba, pa Majda, pa štala. Pa kaj me briga slovenski -a, -o; le te lažne slave ne zmorem. Kdo dela film, buče? Pavlović ga je, pa Šerbedžija. Pavlović je prišel, pa je bilo vse mrtvo, vse servis zanj, vse je premetal, pregnetel, predelal in ni slabo, kar je naredil. A vse skupaj nič novega – to smo že videli, že vzeli, od tod ni poti; to je jugoslovansko-filmska sinteza in kot taka ne slab, a filmsko dovolj šablonski izdelek. Zato, ker je Pavlović že delal in naredil kaj mnogo boljšega, filmsko in idejno bolj izostrenega.
Ni slave, ni nacionalnega triumfa, le razkritje uslužnostne dejavnosti in kljub vsemu lekcija domačemu filmu.
Zima mineva, v upanju vznika nova pomlad. Pravkar seznanjen z dejstvom, da »Komunist« že krega Tribuno. Tej Tribuni nežno narcisoidno zavezan, vztrajen v lastni boga zanikujoči podobi, križarim med ljubljanskimi trafikami in iščem tozadevnega »Komunista«. Ne vem, če sploh je v prosti prodaji, pravi prodajalka v Nami. Iščem ga prvikrat pri skoro petindvajsetih letih. In v tem je nekaj tihe tesnobe.
