»Vrag, pa taka veselica, kjer ne mor'š noben'ga ubit'!«
Vsakdo pozna mesto. Že dvajset let zanj ni značilno nič drugega kakor napredek. Vsestranski, se razume. V svojem centru socializacije, bratstva in enotnosti, ostreje opravilo z vsemi malomeščanskimi elementi, se družbeno preorientiralo in vzpostavilo socializem.
Vse mesto je že dvajset let samo zadovoljno. Nenehno prizadevanje v smeri čuje in zadovoljuje mesto še dvajset let. Včasih, v starih časih, v kapitalizmu, se je bilo treba razburjati ob volitvah. Danes ni več ne strank ne njihovih vodij in tudi za poslance v skupščino je poskrbljeno. Z volitvami so vsi zadovoljni že prej, preden je jasen njihov izid. Tudi po sindikatih se ni treba več prepirati in ni preglavic s stavkokazi. Zakaj štrajki so ukinjeni, vsak je lastnik tovarne, ne demonstracij, ne zborovanj ni več. Kajti pot v socializem je jasna in tam zgoraj vedo zanjo.
Nekoč se je nekdo dal križati za odrešenje sveta. Ko je umrl, so pritekli tisti, ki jih prej nikjer ni bilo, pa so dejali, da je on zveličar, oni pa, da so njegovi apostoli. Vsi vedo, kam drži in kakšna je pot v večno zveličanje. »Kdor veruje, bo imel večno življenje; kdor pa ne bo veroval, bo pogubljen«. In mesto veruje, da bo zveličano. Zakaj mesto je zadovoljno, da mu ni treba skrbeti za pot v večno življenje. Vse vedo njegovi apostoli.
Toda zadovoljstvo mora imeti svoje vrhunce, mora se včasih tudi kolektivno manifestirati. V ta namen so v koledarju dnevi, ki so tiskani rdeče. Deset jih je v letu. Mesto si jih včasih tudi prikroji, nekateri kar za celo leto. Takrat se mesto spomni svojih velikih dni, ko se je poslednjič nekaj zgodilo. Spomni se žrtev, potem mora imeti tudi lojalnost svoje ventile, sicer postane neeksplodirana bomba. Zato petkrat na leto po dva rdeča dneva. Vsako leto, že dvajset let. Da svet ne pozabi svojega zadovoljstva na poti, ki je vseskozi jasna, zaznamuje sledove, po poti, kjer je hodil. Celo živali. Mesto si postavlja spomenike. V zadnjem času postavlja spomenike že tistim, ki so jih postavljali drugim. Tako je zagotovljena kontinuiteta čaščenja revolucionarnih relikvij. Če bo kdaj kak kip izgubil na veljavi in mu bodo odrobili glavo, se nikjer ne bo nič poznalo. Tako se gradi zadovoljstvo, gradi že dvajset let.
Od zadovoljstva, tega dvajsetletnega in nespremenljivega, se mesto vsako soboto dodobra naleze. Polovica se ga naleze in vriska, polovica ‒ večji del kultura ‒ je trudna od poklicnega pitja in se odpravi v sobotah na weekend. Včasih vtaknejo koga tudi na »Havaje«, kjer v vzorni celici z angleškim straniščem živi na družbene stroške. Drugi, bolj malomeščanski, sede doma v krogu svojih številnih reakcionarnih »grehov« in žvečijo govedino. Pri teh se lojalnost zamaje le takrat, kadar poskoči že mrtva govedina. Pa še to le v pijanosti. Tako že dvajset let.
Dvajset let napredka, izgradnje, demokracije, ugodnih poročil, pozdravnih nagovorov, škofovih pisem, dvajset 29. novembrov, brezskrbnih volitev, dvajset let gostiln in debat, ki so vsak dan iste. Nič se ne zgodi, nič ne poči še obesi se malokdo …
Lojalnost utruja. Utruja, kakor večletna vojna. Človek bi od časa do časa rad zavpil ‒ ne iz prepričanja in ne, da bi prekršil člen 118 KZ, ampak iz potrebe po majceno majčkeni spremembi, zavpil vsaj: »Dol z njim!« Slovenec je, pa se je navadil v gostilni in politiki samo: »Gor!« in »Še enkrat« ‒ do onemoglosti.
In apostoli Gospodovi so bili usmiljeni. V letu Gospodovem 1964. so mestu pripravili prevetritev črevesja. Po dolgih letih se je nekaj zgodilo. V zraku je zaprasketalo, kakor ob prihodu Tolažnika ‒ Svetega Duha. Perspektiveeeeeee!!!
Kdo? Koga? Kdaj? Po kom? ‒ Se je začelo?
Allora, bratje, usekajmo se!
Saj je vseeno, ali so Perspektive ali Revoltive ali je za ljudstvo ali proti ljudstvu, poglavitno je, da se godi. Končno vendarle godi! Treba je že enkrat pri peku ali v štacuni povedati kaj novega, razen tega, da se Piki danes še ni podelal.
Treba je pri Šestici in v Emoni dedcem že enkrat končno moške besede in pesti po mizi ‒ ne samo zaradi govedine, ampak zaradi, pri moj duš ‒ svinjarije!
Treba je že vendarle zainteresirati našo organizacijo, da se družbeno angažira in pokaže, kako ne pere samo plenic NOB.
Treba se je že končno pojaviti nekje v javnosti in si poskrbeti za spomenik po smrti ‒ ali morda, mesto v SAZU.
IN končno je treba udariti po mulcih, ki so se razrepenčili. V Rusiji ne bi šlo tako gladko! Še prepoceni sta govedina in žganje! Perspektiveeeeeeee!!!
»Kaj se pa dereš?«
I, Perspektive! Za ali proti? Vseeno! Gremo! Zdaj bo!
Perspektive, pol zaprto, pol mrtvo, pendrek, policija, puške, puč … Tako se mesto ogreje na temperaturo tople grede. Administrativnih ukrepov ni več. Že pred petimi leti so dvignili klobuk in odšli is mesta z glasnim »zdravo«! Ni jih!!! Zato pa se pokaže volja ljudstva. Vseeno ali topla greda ali sosedov gnoj, za rast ali za pleve, glavne so »flaše«. Dali so flaše. Za flašo bi zaveden Slovenec šel in se podelal tudi na sredo Titove ceste, pa se ne bi na toplo gredo?! Ljudstvo je pokazalo, na kateri strani so njegove simpatije in potrdilo stari izrek: »Nema profita in patria!« Odpusti jim, Gospod, saj ne vedo, kaj delajo.
»Potem gremo pa vsi na morje …« Vrnilo se je mesto in pozabilo morske spomine, plažo, vile, Švedinje in Italijane. Večno ni mogoče živeti od tega. Poiskati je treba novo veselico.
Zdaj so tu še tisti, ki niso dvignili flaše nad toplo gredo in tisti, ki so bili neperspektivni pri Perspektivah. Pa govedina se je spet podražila. Če ni kruha, tedaj je iger vedno zadosti!
Sodobnooooost!
Kaj? Kdo? Koga? ‒ A, spet? ‒ Hej, Slovani …
In veselje ljudstva je neizmerno.
»Trije Francozi – ljubezenski trikotnik; trije Nemci – vojna; trije Slovenci – veselica«. Kdor jih prireja, tega ljubi njegov narod. Ta rod ne bo prešel, dokler ne bo sodni dan …« V tem je in ostane ves družbeni angažma in socializem v SRS.
