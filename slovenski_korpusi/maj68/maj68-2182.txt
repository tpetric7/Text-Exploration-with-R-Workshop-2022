No, kar se mene tiče, kaj dosti bolje ni bilo. Da bi se mi ne zvrtelo v glavi, sem se začel ravnati po tistem kriteriju z zahoda. Spomnil sem se ameriških »shoping-centrov«, pa se mi je market zdel kaj boren; v notranjosti ni poganjalo nobeno eksotično drevo, ni bilo videti nobenega vodometa, ni bilo posebnega prostorčka z glasbo in »go-go girls«, namesto punc iz mesa in krvi, oblečenih v prodajalne artikle, so s svojimi ribjimi očmi zrle v ljudi polakirane lutke, vsa plastika, s katero so prostori obliti, ni imitacija mahagonija ali bukovine, ampak je gola čuddno oblikovana plastika.
