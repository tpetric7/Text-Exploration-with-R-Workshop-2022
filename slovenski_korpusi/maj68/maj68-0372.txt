Nekoč so se zbrale živali in sklenile, da se integrirajo v veliko podjetje. Zadale so si proizvodni plan, organizirale sredstva in pričele z gradnjo. Da pa vsa stvar ne bi bila kar tako, so zaprosile na vranji nasvet še za direktorja, kajti brez direktorja ni podjetja in obratno, obenem pa ta oseba zagotavlja tudi obstoj publicitete. Tako se je nekega dne res pripeljal s ševroletom tovariš Vrana, direktor podjetja v izgradnji. Okoli gradbišča so postavili preproge in delavci so delali kot neumni, le minuto časa so si vzeli, da so s kratkimi ovacijami pokazali direktorju Vrani, kako so zadovoljni z njim. In Vrana se je smehljal, fleši so bliskali, kamere so brnele, skratka: vse je bilo na visokem nivoju kot se spodobi.
Sledil je seveda tudi govor, podoben vsem takšnim, s poudarkom na hitrem razvoju, ki so ga dosegli, o pomembnosti tega objekta za razvoj živalske države, o investicijah ter na koncu o »skromnem doprinosu« tovariša Vrane osebno. Delavci so navdušeno ploskali in direktor jim je s polno prizanesljivostjo delil nasmeh.
Minulo je leto. Po letu dni se človek na žalost lahko precej spremeni. Tako so tudi na zboru volivcev začeli razpravljati o utemeljenosti gradnje tovrstnega objekta. In ne samo to. V ljudeh bo vedno ostalo nekaj perverznega kriticizma in tako so postavili celo vprašanje, od kod direktorju Vrani denar za vilo, avto ter vse ostalo, kar k takšnim stvarem spada. Potem še verovanje v tradicijo, da vsaka Vrana krade, pa je bila opozicija proti direktorju popolna. Toda živali so kot ljudje velikodušne, pozabile so pač na družbena sredstva, na zavest in vse podobno in z globokim vzdihom (volk volka nikoli ne raztrga) dodelile tovarišu Vrani za njegovo vestno delo ter zasluge pri uspešno opravljeni težki nalogi brezplačno vozovnico za pot v inozemstvo. Toda, smola. Izvedeli so, da je direktor Vrana že sedem mesecev na poti po zapadnih deželah, kjer išče primerne ščipalke za pralnico novozgrajenega delavskega bloka (na poti ga seveda spremlja tajnica). Da ne bi vse skupaj ob nekoliko neugodnih pogojih izzvenelo preveč demokratično, jim ni prostalo nič drugega, kot da so sklenili tovariša Vrano zrotirati. Določili so mu mesto direktorja novega podjetja v izgradnji.
Ostal je problem podjetja, ki ga je tovariš Vrana zapustil. Milijarda ptičjih zlatnikov deficita ni pomenila nič dobrega, še posebej takrat, ko se govori o družbenih sredstvih. Poklicali so na pomoč eksperta za takšna vprašanja tovariša Lisjaka, ta pa je po stari navadi predlagal integracijo s podjetjem, ki so mu obetali obilo perspektiv.
Samo slučaj je bil, da je bil direktor tega podjetja prav tovariš Vrana.
In tako je prišlo do integracije. Novozgrajeno podjetje je stalo, saj so morali čakati, da tovariš Vrana zgradi ostali del, ki ga bo treba integrirati. In tako so čakali leto, dve, tri … Pa so si ljudje zopet začeli misliti, da tako le ne gre. Sklicali so zbor volivcev in povabili nanj tudi tovariša Vrano. Vsi so pričakovali, kaj bo povedal v svoj zagovor, toda Vrana ni nastopal kot obtoženec, temveč kot suveren direktor, ki se zaveda svoje osnovne naloge, čim bolj koristiti družbi.
»Tovariši živali In tovarišice živalce,« je začel. »Moj sorodnik, predsednik naše vlade ter moj prijatelj iz otroških let ‒ predsednik našega okraja vedno zatrjujeta, da je treba delati počasi, toda sigurno …«
Navdušen aplavz.
In tako je tovariš Vrana ostal še naprej direktor integriranega podjetja. Toda Vrana je vrana in stara navada je železna srajca, pa so znova ugotovili, da so primanjkljaji res preveliki in … Na žalost kopriva ne pozebe in bogovi držijo skupaj. Prišle so elementarne nezgode in stvar je bila rešena. Organizirali so živalsko posojilo, krili vse primanjkljaje ter zrotirali tovariša Vrano na mesto direktorja …
Nauk: »Nikoli ne sprejmi vodilnega mesta. Vsi perverzni kritizerji se bodo spravili nate in se izživljali v svojih malomeščanskih kompleksih. Poleg tega pa je tu še rotacija …«
