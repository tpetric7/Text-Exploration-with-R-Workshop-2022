Odloži poletje na ravnici daljni oblačilo trav in cvetja ...
Do vode pride. Na breg palico popotno odloži. Obutev pusti na produ. Dolga je pot bila. V strugo stopi, potno čelo si omoči, odžeja se. Reko prebrodi mimo sklonjenih vrb.
Obstane pred kočo. Vrata odpre in boso v izbo vstopi; košato glavo položi na mah dišeč. Dolga je bila pot in dan žgoče vroč.
Zunaj se mrači. Veter s plapolajočimi rokami oblake potemnele goni. Ptic slišati ni več. Le tu in tam kovanje prepelic v tišino se razlije. Okna zelene celice se že večer dotika, poslednji svit odmika se v zaton.
Oči zapre poletje. Posluša trkanje dežja na tenki strehi kačjega slačila ... Kmalu ne sliši več bližajoče nevihte, ki z donečim glasom in bliski oznanja skorajšnje slovo.
Skozi viharno noč mu v snu zlatolasa žena obarva speče obličje.
