trkaš trkaš na ravno pravi naslov in to je pravzaprav oziranje za vrati ker jih ni in ni zidov
pri tem seveda ne vzdiguješ roke ne upogiblješ kazavca če ga nimaš ne veš kaj bi če ne veš za ničemer se ne oziraš ne gre za to
in če je povod tako neznaten če ga mogoče sploh ni in bi se dalo tako reči ker je pač na nerazviden način
in se tako tvori stavek kakršnakoli oblika česarkoli in se lahko prestopiš priznaš da neke stvari so sicer ne veš kaj z njimi sicer se gnusijo tako vrata tako trkanje zid povzroči da so na svojem mestu skratka da so zvrščene v tem stroju prostora da je beseda tu in ne tam
časi se seveda spreminjajo in z njimi razvrstitveni stili vse je bolj ali manj jalova estetika vse navlake ne moreš počistiti ker je v tesni zvezi s tabo če ti je ali ni do nje
bojiš se da ne zazija prevelika zev da ne padeš skozi ker kaj bi ostalo kar ne bi raznesle žuželke
kakšno čutenje sveta kakšen pogled na svet svetovni nazor skozi luknje namesto tvojih oči
potuhnjeno čemiš v svoji lupini zožen na valovno dolžino zavesti brez zaslug za vse kar te ohranja brez zaslug za vse kar te hrani nobenih zaslug za sonce za dan in noč za leto in dan
kar naprej udarjen s slepoto kar naprej z nečim ranljiv mlakužen kar naprej prizadet neraben neuporabljiv spričo vseh zadoščujočih reči temeljnih in dokončnih in čezkončnih
v vsem le podaljševana začasnost s polno peska v očeh in ilovice peska žrtve in vere žrtve časov preteklosti in sedanjosti in seveda prihodnosti in večnosti
za kar sicer si si z ustreznostjo lastne presoje o izgubi in izgubi o večji ali manjši odmeri odmere dokler se ne zameri na povsem negiben obseg
poti so navidezne kakor so že narejene tu ne veš kaj kjer ugaša tudi videz
nikdar dovolj gotova vsota nestrpnosti ali pozabiti prihodnost razvrednotene načrte osmešene ki so padli ki jih opravičuje naravni potek brezpotje
nakopičena sila poraja razvidni svet krivda je hvalabogu zunaj meje so padle vse je zunaj oči in želodec zunaj s pravico in blagoslovom hlapčevanja
vsi bojo plačevali za vse posamezna krivda ne bo posebej poudarjena tako bo vse po starem mogočni bo še bolj mogočen ravnim v oči še več peska dobrin
