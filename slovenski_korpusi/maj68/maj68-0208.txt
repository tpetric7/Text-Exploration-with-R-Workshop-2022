ZDRAVJE JE PRVO – Oni dan je imel centralni komite Zveze mladine Slovenije nekakšno posvetovanje, morda tudi neke vrste seminar v – Dobrni, znanem zdravilišču za sterilnost. Povsem pravilno! Oni že vedo, kaj jim manjka!
BISTRE GLAVE PRI »VEČERU« – V drugem slovenskem dnevniku so objavili fotografijo slovenskih literatov, ki da so prejeli odličja za svoje dosežke na področju fotografije. V Ravnah so potemtakem fotoreporterji in amaterji brali svoja dela.
TRGOVCI V BLATNI VASI – Blatna vas-Ljubljana, trgovci od ondod. Kave je mnogo na zalogi, cena se zniža glasom zakona. Prej pa morajo vrli »kofetarji« kupiti in popiti grenko kavo iz zaloge – po starih cenah! Bolje bi bilo, da bi dali med ljudstvo parolo o podražitvi (zelo uspele parole!), kava bi pošla in sledila bi vzgojna kazen nasedlim »kofetarjem«.
ZAHVALA RTV – Gledalec M. K. se najlepše zahvaljujem ljubljanski TV. Tako kot sem se v tej sezoni nadrsal, upam, da se ne bom nikoli več.
ODREDBA – Klubu 63 na filozofski se da na znanje, da uvrsti med svoje aktivne člane vsaj enega študenta elektrotehnike.
SELITEV NA JUG – Penzionist Pepe in študent Bonifac sta odpotovala v Sarajevo, mesto, ki je baje od vseh jugoslovanskih meja najbolj oddaljeno. Tam ju bodo podražitve zaradi sosedov onstran meja najkasneje došle.
POVRATNI DVOBOJ LISTON:CLAY V JUGOSLAVIJI – Sonny Liston si bo v primeru povratnega dvoboja izbral za nastop kakšen kraj v Jugoslaviji, kjer nepismenim v zadnjem času vedno bolje kaže.
TT-ju V POUK – Skoraj vse prave »akcije« pozabljivosti se končajo z 1:0, ostale pa z 0:1. Za onih šest izgubljenih čukov pa tole: ponatisnite še kakšno podobno akcijo in poberite honorar.
HARIKIRI – Poleg drugih modrosti ob novih cenah je ena najboljših tudi ta, da imajo tobačne tovarne od novih cigaret le – izgubo. Videti je, da gre za načrtno akcijo prenehanja kajenja: 1. z materialnim pritiskom na kadilca in 2. s postopnim poslovnim propadanjem in uničenjem tobačnih tovarn. Samo ostro!
