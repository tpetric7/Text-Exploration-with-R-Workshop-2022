»AION PAIS ESTI PAIZON, PETTEUON: PAIDOS HE BASILEIE.« HERAKLIT TEMNI
ČAS, ŽIVLJENJE [:gibanje, postajanje kot NAstajanje in NEstajanje, bit in NE-bit znotraj prostora in časa sveta (ho aon)] JE OTROK [: je nekaj, kar deluje, ustvarja in RAZ-stvarja (vendar ne v smislu ničenja) NEZAVEDNO, brez prisotnosti intelekta, uma ali duha, ki bi postajanje kot NAstajanje in NEstajanje, stvarjenje in RAZstvarjenje ZAVESTNO usmerjal proti določenemu cilju, ga tako intencioniral in mu podarjal SMISEL], KI SE IGRA (:IGRAJOČ OTROK) [:nezavedna IGRA: IGRA kot slučajnost: nezavedna slučajnost kot blodni princip slučajnosti: IGRAjoč otrok kot dvojna (:podvojena) slučajnost, kot podvojena blodnja] : OTROK NA PRESTOLU [:podvojena slučajnost-blodnja-IGRA, ki vlada kot svetovna zakonitost, kot blodni princip slučajnosti-IGRE znotraj prostora in časa sveta, kjer je bit VSEGA, BIT CELOTE prav zaradi tega »igrana«, izigrana in pre-IGRA(va)na.] (Heraklit, fragment 52, iz razprave A. M. – Bit in igra, oddelek V., Reinterpretacija Heraklitovih Fragmentov) V misli in mišljenju IGRE je prisotna neka nemetafizična, izven-metafizična izvornost kozmološke filozofije. Temeljno dojetje Igre, dimenzija izvornega mišljenja misli sveta kot Igre je ključni pojem univerzuma. Pojem Igre in njeno izrekanje je kozmična metafora. Bistvo človeka in bistvo sveta je lahko spoznano kot Igra šele takrat, ko je človek mišljen v svoji ekstatični odprtosti za vladajoči svet ne le kot gola stvar, podobna drugim stvarem, ki jih postavlja in obvladuje absolutni Duh ali Um, ampak prav kot ta ODPRTOST. Igra igra: skozi rojstvo in smrt, onstran dobrega in zlega. Neizrekljivemu kozmičnemu redu pripada neizrekljiva IGRA VESOLJA. Pojem Igre označuje igrajoči karakter sveta. Čas in Prostor sveta Igre postavlja celotno metafizično miselnost v vprašljivost. Bistvo biti je v Igri igrano. Brezciljni cilj tehnike pozablja na igrajoči karakter biti: v svojih »kolesih« trga celoto bivajočega, zbir bivajočega, katerega najbolj eksistentno bistvo je prav zaradi tega v RAZPORU NIČA. Mišljenje Igre omogoča spoznanje kozmične enotnosti Človeka in Sveta v IGRI NUJNOSTI (: zakonitosti). Blodni temelj BITI se prikazuje kot temeljno blodenje IGRE. Heidegger išče besedo, resnico, odprtost, smisel biti kot biti. Resnica mu pomeni razsvetljujočo skritost kot temelj bitja. V začetku se pojavi bitje v luči prikritega izmikanja in ta razsvetljujoča skritost šele omogoča in pušča bistvovati skladnost med spoznanjem in bivajočim: pravilnost predstavlanja. Čeprav Heidegger ve za vlado blodnje v istočasnosti razkritosti in skritosti (skritost skritega in blodnja pripadata začetnemu bistvu resnice), je blodnjo, vladanje skrivnosti v blodnji, tudi pod-vrgel resnici: »Blodnja je prostor igre tistega obrata, v katerem se in-sistentna ek-sistenca okretno, neprenehoma na novo pozablja in zakriva.« Ali obstaja beseda za vladajočo, odprto in fragmentarno IGRO sveta nastajajoče biti-in-niča v celoti? Heidegger je enačil bit in čas, bit z ničem: enigmatična razlika, ontično-onntološko razlikovanje biti in bivajočega: dvojnost, znotraj katere ločuje nič-bit in bivajoče, kajti nič bivajočega »je« bit in bit ni bivajoče. Nič-bit in bivajoče, ničujoča (in nična),) ostajata v svoji preproščini neločljiva od tu-biti: bit in človekovo bistvo pripadata drug drugemu. Toda planetarni horizont išče v večdimenzionalnosti svojega načrta skupno-igrajoče nosilce: temelje, ki ne morejo biti niti »pastirji biti«, niti »varuhi kraja niča.« Vse se zbira in razpada v IGRI časa blodnje. Čas, svet, blodnja, IGRA – so, če sploh »so«, imena brezimenega Istega. Področje misli (mišljenje) je le del vseobsegajoče celote. Za vedno ostajajo zanemarjeni in pozabljeni določeni obrazi ter podobe bivajočega in biti. Noben problem ni rešen. Skritost sama je vprašljiva.
a. m.
