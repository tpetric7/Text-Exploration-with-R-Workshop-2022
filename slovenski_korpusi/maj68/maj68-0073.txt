Nekaj večernih ur, niti sam ni vedel koliko, je Dimitrij prebil na Glavnem trgu. Danuško je hotel počakati o mraku, a ko je prispel tja, se je bilo že stemnilo. V tem mestu pač ni bilo nobenega pravega prehoda med dnevom in nočjo. Komaj se je ustavil na enem od številnih vogalov, že je vedel, da je prišel prepozno in da je Danuška najbrž že odšla mimo. A tudi trg je bil tako prostran, da ga ni bilo mogoče zaobjeti z enim samim pogledom. Proti pričakovanju je bil poln ljudi, prevladovali so moški v temnih oblačilih. To je bilo za razpoznavanje kot nalašč, saj je bil prepričan, da se Danuška ne more pojaviti v temnem, in je v množici mimoidočih sledil le svetlim barvam. Če je hotel nadzorovati trg, so morale njegove oči vztrajno in napeto drseti od enega konca do drugega, iz bližine v daljavo in se od tam spet vračati. In kljub vsej prizadevnosti ni mogel biti niti za hip gotov, da je ni že zgrešil. Morda je prav tedaj, ko se je njegov pogled mudil na nasprotnem, najbolj oddaljenem vogalu, šla mimo njega in ga ni opazila. Morda ga je tudi ona pričakovala na nasprotni strani.
Čez nekaj trenutkov je bilo že tako mračno, da so se temne postave začele združevati v gruče in lise, ki so naglo menjavale svoje oblike, in prav mogoče je bilo, da se je med njimi izgubila posamezna ženska postava, katera koli, ne samo tista, ki jo je pričakoval on.
Nenadoma se mu je zazdelo, da so trg preplavile ženske. Prihajale so posamič, kar je njegov napor še povečevalo. Vsaj desetkrat je bil prepričan, da je že videl Danuško. Najprej je prišla z desne, lase je nosila spete na tilniku, v rokah pa je držala košarico. Oblečena je bila v kratko, nekoliko vihrajoče krilce in rahlo se je pozibala v bokih. Dimitrij je verjel, da je razigrana, ker prihaja na prvi sestanek z njim. Izkazalo pa se je, da mladenka od blizu ni imela prav nič skupnega z Danušo. To je ugotovil šele, ko ji je s prožnim korakom, zravnan in poln poguma, že stopil nasproti. Takoj zatem je zagledal Danuško, kako prečka trg na južni strani. Tesno se prilegajoča obleka je izdajala natanko njeno postavo, gibi rok umirjeno vznesenost, ki jo je mogel pripisati samo njej. Da je ne bi izgubil iz vida, je stekel. Bolj ko se ji je bližal, bolj je bil prepričan, da je prava. Že jo je hotel ogovoriti, ko je izza vogala stopil mlajši moški in jo objel. Oba sta se obrnila v smer, od koder je prišla, in Dimitrij si jo je lahko natančno ogledal. Ni bila manj lepa od Danuške, le izraz njenega obraza je bil bolj prazen, nezanimiv. Njen glas pa je bil docela tuj. Moški jo je prijel pod roko, nekaj korakov dalje pa jo je že objel čez pas in se ves naslonil nanjo. Potem nista več znala hoditi, lomila sta se in se opotekala, kot da bosta ravnokar padla. Dimitrij jima je sledil do ozke ulice, kjer sta zavila s trga, in ju opazoval. Fant je imel natanko iste kretnje kot on, le roko nekoliko krajšo in ni dosegel vsega tistega, za kar je bil Dimitrij prepričan, da je v takšnem položaju mogoče doseči. Njuna hoja pa je bila zadosten dokaz, da sta se komaj začela prilagajati drug drugemu.
Kmalu se je zavedel, da sta to bila le dva tujca in da on še vedno čaka – Danuško. Vsi ti ljudje, ki so hodili mimo, so mu seveda bili popolnoma neznani in bi jih bil rad opazoval. A čudno, srečaval jih je prav zdaj, ko je bil toliko zaposlen s samim seboj, da jim ni utegnil posvetiti niti trenutka. Kakor vse dotlej, so tudi zdaj drseli mimo – kot sence.
Počasi se je vračal na svoje prvotno mesto, prepričan, da ga zdaj ni mogoče več prevarati. Danuška ga je že čakala. Toda bila je svetlolasa, neznana. Opazila ga je in se mu nasmehnila. Ponudila mu je svojo družbo. Če nič drugega, bi ga pregnala že njen vonj in nasmeh. Zahvalil se je in šel dalje. Zdaj je bil trg resnično ves v temi. Vsak napor je bil tako rekoč odveč, in vse je bilo odvisno samo še od naključja.
Kmalu so se nad trgom začele prižigati nove luči, dolge, neonske, razvrščene v koncentričnih krogih. Tlak je postal moder in v Dimitrijevih očeh je zagorela žerjavica. Naslonil se je na prvi kandelaber in zatisnil veke. Lahko bi bil še tisti hip zaspal, toda vedel je, da mora dalje. Obhodil je največji krog in se ustavil pri vsakem stebru. Medtem pa se je čas neopazno iztekal ... Trg je bil že spet prazen, luči v najmanjšem krogu so začele ugašati, na vzhodni strani neba se je pojavila svetla lisa in ga prestrašila z grožnjo novega dne. Odvlekel se je proti domu, ne da bi ga zanimalo, kje hodi in čemu se je namenil ravno tja. Med potjo ni nikogar srečal ali pa samo ni nikogar videl, in tudi nobenega izgovora ni pripravil, s katerim bi pred Žoržem opravičil svojo odsotnost. Toda doma ni našel niti Žorža.
Dimitrij kljub vsemu ni bil prepričan, da je hudomušni nasmeh sreče že zamrl. Edini krivec je bil pravzaprav on sam. Najprej je prepozno prišel na trg in potem je vse preveč oprezoval le v eno smer. Dal se je zapeljati utvari, zamotili sta ga dve ženski, med tem pa se je Danuška na drugem koncu trga zaman ozirala za njim in ga čakala. In kolikokrat je potem, ko se je naslanjal na kandelabre, za hip zaspal? A kdo ve, če res samo za hip, kot se mu je zdelo, in ne vsakič kar celo uro? Premagala ga je utrujenost, premalo je bil pripravljen na odločilno srečanje, zato ni mogoče, da bi bilo že vse izgubljeno, da bi bil Glavni trg njegov Waterloo. Prej ali slej bo spet našel Danušo, do tedaj se njen odnos do njega ne bo bistveno spremenil. Sklenil je, da jo bo sleherni večer čakal na Glavnem trgu. Ko ga je zjutraj budilka iztrgala iz nemirnega sna, mu je ostalo le še toliko časa, da je ta sklep v sebi znova potrdil. Nekajkrat ga je še lahko ponovil na poti v službo in v službi, kadar je bil pač sam in je lahko mislil na Danušo.
Da se ne bi ponovila napaka prejšnjega dne in da bi ujel pravi trenutek v mraku, se je precej po službi odpravil na trg. To ni bilo posebno težko, saj je dan v službi potekel mirno. Bral je časopis, obiskala sta ga Žan in Enoroki, a le toliko, da sta ga pozdravila; dvakrat ga je klical inšpektor Kos, a se je obakrat izkazalo, da po pomoti ... Trg je našel prazen. Pri polni dnevni svetlobi je bil videti dokaj veličasten. Dolge črte rdečega in zelenega serpentina so se pred Dimitrijevimi očmi bočile v nedogled in se v enakih razdaljah križale. Imel je občutek, da stoji na nekoliko vzvišenem mestu, v središču, od koder se ravnina na vse strani enakomerno nagiba k palisadam, ki obkrožajo trg in med katerimi so izpeljane ulice. Nekajkrat je prehodil trg po dolgem in počez, zavest o veličastnosti tega prostora je vse bolj in bolj prodirala vanj. V slehernem kamnu je opazoval iskrenje kristalov, ki so bili čisti, kot da jih je pred nedavnim izprala nevihta, in v uho so mu udarjali nekakšni rezki glasovi, nevidni ostri prah pa se mu je zajedal v podplate, kot da hodi po železnih ostružkih. Umaknil se je k enemu od številnih vogalov, se povzpel na palisade in opazoval prostor pod seboj.
V tem kratkem času, odkar se je naselil v mestu, se je zanj komajda kaj spremenilo. Dnevi so bežali in se krajšali. Zdaj je bil že kar malo začuden, kako kratki so postali. Komaj je minilo poldne, že je čutil mrak. In medtem ko ga je pričakoval, se je lahko spomnil nekaterih podrobnosti iz svojega življenja. Iz sedanjega življenja. Tega dne je bilo v službi povsem mirno. Hiša je bila tiha, skoraj prazna. Morda so vsi razen Kosa, Žana in Enorokega odšli, morda je praznik, nedelja? Njega ni nihče obvestil, kaj naj počne na tak dan. Časopis, ki ga je čakal na mizi, je bil sicer novejšega datuma, toda najbrž eden od tistih, ki jih je že bral. Je to lahko kaj pomenilo? Se je obrnilo na bolje? Bodo naslednji dnevi potrdili to predpostavko? Če jo bodo, bo lahko zapustil preteklost in se posvetil sedanjosti. Morda celo več. Smel bo misliti na prihodnost. To bi ga poživilo, to bi mu dalo poleta. To bi bila izpolnitev najglobljih in morda najbolj nevarnih sanjarij. Še vedno sanjarij ... Nenadoma pa mu je padel na um čisto banalen domislek: Od prejšnjega večera še ni jedel, sploh ni imel ničesar v ustih ... A to je bilo že znamenje, kako malenkosten in preobčutljiv je postal. Tega se pa spet ni mogel veseliti.
Na srečo se je prav tedaj v daljavi zganilo nekaj senc, ki so pritegnile vso njegovo pozornost. Z raznih koncev trga so se napotile k sredini štiri postave, najbrž moške. Njegov pogled je bil še moten in jih ni povsem razlikoval. Potem ko so se v sredini združile v en sam lik, so se spet razšle ali pa so samo nadaljevale pot tja, od koder je bil tisti, ki se je napotil proti njihovemu izhodišču. Zdaj Dimitrij ni več dvomil, da se mora nekaj zgoditi. Znamenja so bila zgovorna, čeprav ni vedel, kaj pomenijo.
Kmalu zatem, ko je bil trg spet prazen, se je pojavila Danuša. Spoznal jo je že od daleč. Bila je oblečena v belo, njen korak pa je bil nekoliko zadržan. Dimitrij ji je stekel nasproti, da bi se ji vrgel k nogam. Toda ona mu je preprečila to namero. Naglo se je sklonila in ga dvignila. Stala sta tesno drug ob drugem. On je še vedno trepetal v njenih rokah in ji strmel v obraz. Na njem ni videl niti najmanjše gube in nekaj dolgih trenutkov je bil zadovoljen, da ničesar ne izraža. Njegova naloga je torej bila, da mu da podobo ... Usta je imela zaprta, kar pa seveda ni veljalo zanj. Oči so ga spominjale na nekaj, kar je bil že pozabil. Bleda in negibna lica bi bila v njem morda zbudila žalost, tisto žalost, ki bi ga lahko v hipu nagnila k najbolj usodni odločitvi, toda nasmehnila se je. Vse njegove misli so ostale nedotaknjene. Kajti v tem nasmehu je videl znamenje nedvoumne pripadnosti, naklonjenosti brez pridržka, ki zadaja rane in tudi bolečine. S pogledom in nasmehom ji je vrnil, kar je premogel, a to najbrž ni bilo dosti, ker so se njene oči naglo in neprizadeto umaknile vase, pogled pa ji je obstal na orokavičenih rokah. Snežno belino je že onečastila umazanija njegovih rok. Bilo mu je žal, da se je je sploh dotaknil. Da ga njena vabljivost ne bi spet premamila, se je celo odmaknil od nje. Tedaj pa je stopila za njim in se naslonila nanj.
– Vedel sem, da prideš, je rekel. – Tudi sinoči sem te čakal, kot sva bila domenjena. Vesel sem, da si danes prišla pred mrakom ...
– Včeraj sem mislila nate, a tod mimo nisem šla. Šla sem drugod in z nekom drugim. Tudi zdajle nisem tu zaradi tebe, a je vseeno prav, da sva se našla. Spremljal me boš pri mojih opravkih. Imam jih čez glavo.
– Če mi bo to omogočilo, da bom ostal v tvoji bližini ...
– Ne vselej ... Razen tega tvoje udvarjanje ni preveč izvirno. Nisi se ga učil tu? Dvomim, da si kje uspel.
– V nekem drugem mestu, da.
– Ah, druga mesta, je zavzdihnila Danuša in se zazrla v daljavo. – Nekega dne bom tudi jaz odšla tja. Že dolgo se odpravljam in ni več daleč dan, ko se bom resnično odločila. Proč od tod hočem in nikoli več se ne bom vrnila.
– Prav zdaj, ko sva se spoznala midva? Boš to napravila samo zato, da ti ne bi mogel slediti? Najbrž že veš, da ne morem od tod. Nikamor ...
– Šel boš lahko za menoj. Toda ali ti nimaš svojega življenja, ki ni z mojim v nikakršni zvezi? Pravzaprav sva si tujca, ali ne? Ničesar skupnega nimava. Kam greva zdajle, na primer? Vodiš me, ne da bi mi razodel svoj načrt. Rada bi si bila o nečem na jasnem. Dvom me spremlja že ves čas ...
– Samo vprašuj, nobenega odgovora ti ne bom ostal dolžan. Morda sem imel kdaj svoje življenje, a to je že tako daleč, da ni več resnično. Nikoli ni bilo. Če bi hotela razumeti samo to, bi morala vedeti še marsikaj drugega. Tudi jaz sem nekoč hotel pobegniti. Leta in leta sem odlašal ter zbiral pogum ... Zdaj sem tu. Misliš, da se je kaj spremenilo? Samo kraj. Samega sebe oropaš možnosti za eno iluzijo. Toliko revnejši postaneš. Svetujem ti, da ne odhajaj, čeprav sem ti pripravljen slediti ... Zdajle pa res ne vem, kam te vodim, a ti zagotavljam, da bo moj načrt že v kratkem dozorel. Slutim ga ... Prepričan sem, da mi boš sledila in me ne boš razočarala.
Danuška se je nasmehnila in se znova stisnila k njemu. Dimitrij je občutil radost, a jo je zaprl globoko vase. Ni dvignil pogleda, da bi občudoval njo, kajti tudi ona ni govorila vanj, temveč v nekoga, ki se je ravno tedaj, podrsavajoč z eno nogo, vlekel po nasprotni strani ceste. Spremljala ga je z dolgim, obožavajočim pogledom, srce ji je burno utripalo, po licih pa so ji vrele solze. Krepkeje je stisnila Dimitrijev laket in se z vso težo naslonila nanj. Dimitrijeve oči so bile sicer uprte v tlak, toda brodile so po širnih prostranstvih, ki so se ravnokar odpirala pred njim. To, kar je občutil, ni bilo nič manj kot vzhičenost. Vedel je, da bo našel izhod tudi iz tega mesta. Vse je bilo mogoče, nova moč mu je plala po žilah. Zdaj se je prvič zavedel, da se tu pravzaprav ne počuti dobro.
– Ti si torej pripravljen vse storiti zame? Sem te razumela prav? je vprašala čez čas. – Ali pa morda vse to delaš le zase? Razlika sicer ni velika, a bi bila zanimiva. Samo nikar ne bodi dolgočasen! Zavila bova k »Črni vešči«. V šesti kleti bo gotovo še kakšen prostorček za naju. Si že bil v šesti kleti?
– Pravzaprav še v nobeni. Tujec sem.
– Ne. Ti nikakor nisi tujec. To je le izgovor. Ne najbolj posrečen. Potrepljala ga je po rami.
V neki ozki, mračni ulici, kjer sta bila prisotna le dva vonja, vonj po preperelem katranu in vonj po stenicah, se je pred njima nenadoma pojavil nizek in vlažen betonski preduh, napolnjen z najčistejšo tišino. Zaradi te tišine je vsaka vodna kapljica, ki je padla v katero od številnih luž, vzbudila glas s podesetorjenim odmevom. Če bi bil sam, bi ga gotovo navdal s tesnobo, toda Danuškina bližina ga je varovala slehernega vznemirjenja. V tej uličici sicer tudi ona ni spregovorila besede, vendar Dimitrij njenemu molku ni pripisoval nikakršnega pomena. Tu koraki niso odmevali in od poznega popoldneva je bila prisotna le slutnja. S tal, na katera še ni bilo posijalo sonce, ni bilo mogoče videti niti neba. Sam se tu gotovo ne bi znašel.
V preduhu se je odprl razsvetljen hodnik s stopnicami navzdol. Spominjal je nekoliko na tistega, po katerem je hodil vsak dan, na hišo, v kateri je stanoval, vendar je bil širši in obit z deskami. Tudi razsvetljen je bil z močnimi, toplimi lučmi, tako da je bil vhod še kar vabljiv. Sicer pa Dimitrij ni bil povsem priseben. Iz Danuškine roke, ki ga je žgala na podlahti, je prehajala vanj neka posebna toplota. Zaradi nje je postal lahkotnejši, enostavnejši in ljubeznivejši, kot je bil prej. Mnogi čuti se sploh niso več oglašali. Še jezik se mu je zalepil na nebo, ugasnila je sleherna misel.
Spuščala sta se po neskončnem stopnišču, ko je Dimitrij začutil nepremagljivo željo, da bi govoril. Začel je razlagati, da se on vsak dan spušča po podobnih stopnicah, a da se te vendarle znatno razlikujejo od onih. Podzemlje se začne šele tam, kjer se njegova pot neha. Ker pa se mu je zdelo, da postaja smešen, je kmalu umolknil.
– Tako visoke stavbe služijo samo višjim namenom. Nisem vedela, da opravljaš zaupno službo.
– Da! je vneto pritrdil. – Dokler nisem poznal tebe, sem živel samo za svoje delo.
– Dokler ..., da. A odklej? Polresnica je tudi pol laž. Pustiva to ... Si morda celo eden od tistih, ki govorijo o ciljih. Večkrat slišim to besedo in se ji prav prisrčno nasmejim ... In zdaj, ko si spoznal mene?
– Služil jim bom z vsem svojim žarom. Ti morda ne opaziš razlike ...?
Odgovora, ki ga je pričakoval in ki bi bil zanj zelo pomemben, ni bilo. A tudi molka ji ni mogel zameriti. Prevzel ga je blišč šeste kleti. Kajti svetloba je bila tu svetlejša od dneva, čeprav so bile luči na stropu skrite pod črnimi pokrovi. Zaradi tega je bila morda nekoliko boj tajinstvena. K posebnemu vzdušju pa so prispevale tudi podrobnosti, od katerih vsaka zase ni bila nič posebnega, združene pa so dobile svoj poseben pomen: plesnive vlažne maroge fantastičnih oblik po stenah, lesketajoče se temne mize z mlakami izparevajočih pijač, dogorevajoči čiki po tleh, od katerih se je kadilo in se je dim od vsakega posebej na svoj način krotovičil med stoli in mizami proti stropu. Občutek ubijajočega molka, ki je napolnjeval že ulico zgoraj, je bil tu blagodejno sproščujoč. Prav tisti hip, ko sta se Dimitrij in Danuška spustila z zadnje stopnice, se je v kotu zganila ponikljana glasbena skrinja in melanholičen, jokav moški glas je zapel tujo pesem: »O sole mio ...«
Za točilno mizo ni bilo nikogar, tudi sicer je bil lokal prazen. Le zadaj, za številnimi stebri in ozkimi prehodi, sta sedela dva gosta, udobno zleknjena na nizkih naslanjačih in zavita v oblak cigaretnega dima. Sedela sta molče in negibno, kot da spita. Pesem iz avtomata je napolnila prostor z amfiteatrsko jasnimi zvoki. Šele, ko sta moška v kotu opazila Danuško, sta se na pol dvignila, potisnila klobuke za dva prsta više, nato pa jih takoj spet spustila nazaj na čelo. Danuška jima je pomahala z obema rokama in sedla v kot, iz katerega ju je lahko vsak hip videla. Na Dimitrijev vprašujoči pogled je kratko pojasnila:
– Mož brez imena in Dolgi Džon. Ju še ne poznaš?
Dimitrij se je ozrl. Res, bil je mož brez obraza. Spoznal ga je po obleki in po značilni drži. Tudi Mož brez imena ga je opazil. Pozdravil ga je z rahlim priklonom.
– Kaj počenja tu? je Dimitrij vprašal Danuško. – Kdo je pravzaprav on? Od kod se poznata?
– Stara druščina. Le da je on krenil po svojih potih ... Nekateri redno zahajajo sem ... Ti ne? Kam hodiš na čašo piva in na prigrizek? Kam vodiš dekleta na sladoled? In sicer ... Kje se sestajaš?
– V tem mestu se šele razgledujem. Doslej še nisem imel časa niti za eno niti za drugo.
– A Moža brez imena že poznaš?
– Zakaj nima imena, ko pa mu manjka samo obraz?
– Na moje vprašanje še nisi odgovoril.
– Ogovoril me je na cesti, spremljal me je. Ni mi zaupal, kaj namerava.
– Poznam ga samo na videz. Meni je dokaj nedvoumno namignil, kaj pričakuje. Izgubljen človek, a nevaren. Z njegovim prijateljstvom se boš še mučil ... Pustiva ga, ne meniva se zanj. Če ga omenjaš, prisede. Pomenkujva se o čem drugem. Kam me boš vodil, kadar bova sama? Priznaj!
– Kamor boš želela ...
– Ali mi ne boš pripovedoval, da me imaš rad?
– Bom. Ob prvi priložnosti. Če hočeš zdaj ...
– Zdaj bova pila ...
Danuška se je dvignila in Dimitrij ni mogel niti za hip več odtrgati pogleda od nje. Povsem bežno ga je prešinila misel, da to dekle, ki zdaj stoji pred njim, ni več Danuška. V njenih očeh se je bilo pojavilo nekaj motnega, nekaj kar ji je spreminjalo obraz. Spodnjo ustnico je imela malomarno povešeno. Obleka na njej je bila pomečkana, izprana, pretegnjena, zadaj daljša kot spredaj. Odločno je zavrnil misel, da bi to utegnila biti neka druga. Hoja ga ni mogla varati, prav tako ne lasje in glas. A vendar ... Se je njun pogovor nanašal na prejšnje srečanje? Kaj se dogaja tu, čemu ga je pripeljala sem?
Medtem je avtomat odpel že tretjo ali četrto pesem, a jih Dimitrij ni bil slišal. Zaznaval je le topotanje nog, v njegovi bližini so se prerivale sence, surovi moški glasovi in cvileči ženski so se mešali med seboj, toda razumeti jih ni bilo mogoče. Prisotnost tolikšne množice je bila nenavadna, še nepojasnjena. Celo za Možem brez imena se ni utegnil ozreti, čeprav ga je že nekajkrat zamikalo in se je bil odločil, da bo to nemudoma storil. Toda tu je bilo toliko nerazumljivega, da ni mogel storiti ničesar. Posvetil se je lahko samo Danuški. Vsak trenutek njene navzočnosti bi mu bil v nepopisno zadoščenje, toda že je dvomil, da je ona sploh tu.
Danuška se je vrnila k mizi z dvema visokima čašama, v katerih se je iskrila kot olje lena tekočina. Preden se je zavedel, je eno že držal v rokah, trčila sta. Njene oči so bile spet mehke in globoke, utapljal se je v njih, toda zavedal se je, da to lahko traja le kratek hip. Počasi je srkal pijačo in v njegovi notranjosti se je vse pomešalo med seboj: preteklost in sedanjost, zadovoljstvo in skrb, sreča in potrtost. Medtem se je večkrat pojavil nekdo v belem. Prinašal in odnašal je čaše. Toda to na Dimitrijevo razpoloženje ni moglo vplivati. Čez čas mu je Danuška ponudila obe roki, ki se jih je goreče oklenil in jih začel ljubkovati, vmes pa je vneto opazoval njo, da bi ugotovil, koliko je v njenih očeh smešen. Stisk njenih prstov je bil močan, lahko bi bil pristen, če ne bi bila medtem pogledovala nekam drugam. Kam, ni mogel ugotoviti, ker so bile njegove oči že utrujene, na pol mrtve, kajti čas je tekel ... Kmalu je od nje videl le še eno samo oko, a še to se je širilo, žilice so postajale veke v znani pokrajini brez horizonta. Tu je bil molk še najbolj umesten. Nekajkrat sta sicer poskusila s pogovorom, toda besede niso bile tisto, kar bi lahko bile, niti ne daljni odmev tistega, kar je želel on. Saj je bilo vse tako zgovorno! Medtem sta se celo poljubljala, a to ni imelo druge posledice, kot da se je Dimitrij v Danuškinem naročju onesvestil. Koliko časa je trajala odsotnost, ni bilo moči ugotoviti, a bi tudi bilo brez pomena. Ko se je zavedel, se je Danuška s komolci naslanjala na mizo, se sklanjala nadenj in divje ihtela. Spomnil se je, da je bil nekoč nežen. Pobožal jo je po licih. Prenehala je hlipati in skozi solze se je kmalu zaiskril smeh. Porogljiv moški glas je nekje v bližini vprašal:
– Zakaj ne nadaljujeta?
Tedaj je Dimitrij zaznal, da je okoli njene mize nagnetenih vse polno temnih postav. Med njimi je bila samo ena v belem. Bila sta tako rekoč obkoljena. Kolikor je mogel razbrati, so se vsi smehljali, vendar na prav poseben način. Da bi ugotovil, kakšen je ta način, mu je manjkalo moči. Bil je več kot ogrožen, malodane izgubljen, toda brez bolečine, brez obžalovanja.
Danuška je vstala. Razmršeni lasje so ji zakrivali obraz, zato je ni razumel, kaj je spregovorila. Krog se je razmaknil, odprla se je pot k izhodu. Oprta drug na drugega, a kljub temu opotekaje se, sta se napotila tja. Mož v belem je odhitel za njima in se trudil, da bi Dimitriju zaupljivo pošepetal na uho. Toda ta ga je s pestjo odrinil.
– Kdo bo plačal vse to? ga je mož v belem opomnil z glasom dobrotnika, ki izrablja poslednji hip pred dogodkom, po katerem njegova dobrohotnost ne bi bila več umestna.
– Jaz! je odvrnil Dimitrij in se ustavil.
– To ti še prav posebej polagam na srce! Jaz sem tu prav zato, da te spominjam.
– Česa?
– Ni še vseh dni konec.
– Zapomnil si bom. Zelo bistra ugotovitev. Misliš, da se splača?
– Plača se. A s čim?
– To vem. Z mukami. S krvjo morda.
– Si pripravljen?
– Že zdavnaj.
– Prav. Za zdaj le malenkost, ki ne dopušča odlašanja. Denar. V njeni družbi vselej plačujejo moški.
– Tudi rahlo nesramen si?
– Kdo pa si ti?
– Me res ne poznaš? Ganljivo. Tu je denar ... Drugo pa ...
– Vso srečo in nasvidenje. Vse nas bo veselilo če se bosta še kdaj oglasila. Družba je izbrana in dobre nasvete ne delimo tjavendan.
– Vaš gost bom, dokler ostanem v tem kraju.
– Samo toliko časa? se je zarežal človek v belem.
– Dimitrij, greva! se je oglasila Danuška. Prijela ga je pod roko in ga potegnila po stopnicah navzgor. – Ne poslušaj ga, on me sovraži!
– Nasprotno, se je branil Dimitrij, – vsi so zelo prijazni! Zamahnil je z roko in se dal odvleči. Smehljal se je sam vase. V tem mestu ni bil prepuščen sam sebi, neprestano je nekdo skrbel zanj. V šesti kleti so se potegovali zanj, Danuška ga je hotela zase, prijatelji v službi ... Izbira je bila težka ... Mikalo ga je celo, da bi ostal in se z možem v belem še o čem pogovoril ...
Na cesti ga je objel hlad in misli so se obrnile drugam. Skušal je ugotoviti, kje je. Klical si je v spomin vhod, ki ga je videl popoldne, a se je vse spremenilo. To je bilo zanesljivo znamenje, da ima kavarna »Pri črni vešči« več izhodov. Toda zakaj je Danuška izbrala prav tega? Zadovoljen, da se lahko naslanja nanjo, ji vprašanja ni zastavil. Objeta sta se pomikala skozi mnoge ulice, ki so bile ob tej uri vse brez luči. Ob pločnikih je bilo slutiti pročelja mogočnih hiš, zrak na ozkih cestiščih pa je bil nabit z zatohlostjo, negiben, zahrbtno prisoten. Nedolgo zatem je Dimitriju pod nogami zaškripalo kamenje, nekje od strani je zavelo po gozdu. Svežina ga je navdala z olajšanjem, začel je globoko dihati in nekoliko je popustil roko, s katero je držal Danuško. Nedvomno sta že bila ubežala asfaltu in se prebila daleč v predmestje, a zdaj se je moral vprašati, kako daleč še gre njuna skupna pot. Jutra se ni bal, na nov dan je bil pripravljen. Ko se je Danuška ustavila, je bil prepričan, da jo je premagala utrujenost in ga je presenetila, ko mu je zašepetala na uho:
– Bodo najini večeri vsi taki, kot je bil nocojšnji? Se ne boš ustrašil nobene poti, da bi me spremljal? Tudi če jaz ne bi želela?
– Zgodilo se bo tako, da bo tebi prav.
– In si nikakor ne moreš predstavljati, kaj naj bi to bilo?
– Samo ugibam lahko.
– Tako?
Vprašanje je izzvenelo v temo. Njenega glasu se je bila polastila zamišljenost. Dimitrij je čutil, kako se mu oddaljuje. Postajala je nestvarna in popolnoma tuja. Kakor da še nikoli ni bilo med njima nobene vezi, kakor da se ne poznata in se tudi nikoli ne bosta spoznala, ker ju ločijo prevelike razdalje, hlad, popolno nezanimanje. A ta občutek niti ni bil nov. Polagoma je že ves večer prodiral vanj. Ko se ga je zavedel, je bil že tudi nekako navajen nanj. Vse je bilo kar zadosti jasno.
Čez nekaj trenutkov se je hotel prepričati, če še stoji zraven njega. Ker ni zaupal svojim očem, je nekajkrat segel v temo zraven sebe. Segel je seveda v prazno. Sploh je ni bilo več. Prevzel ga je silen strah, da se je pravkar pripetilo nekaj usodnega, nekaj, kar ni bilo v zvezi z Danuško. Izgubljena pa je bila tudi ona. Morda za vselej. Morda ne samo ona, temveč tudi vse druge. Začel jo je mrzlično iskati. Medtem ko se je vrtel okoli sebe, pa je pozabil, od kod sta prišla in kam sta bila namenjena. Tekel je nekaj desetin korakov v eno smer, a mu je občutek velel, naj se vrne. Zagnal se je v nasprotno stran, a si tudi zdaj ni bil svest svojega cilja. V njem je kipela neznana sila, grlo mu je nabreklo od glasov, toda zakričati ni mogel. Ni upal poklicati Danuške po imenu. Kraj sam se mu je zdel sovražen, utegnil bi prebuditi koga, ki že spi, in zbuditi pozornost tistih, ki so se prihulili za vogalom in tam preživljajo težko noč. Če bi jih opozoril nase, bi bili morda prepričani, da je kriv njihovega položaja, planili bi na cesto, zastavili mu pot in morda napadli celo Danuško. V vsakem primeru bi bila izgubljena.
Ko se je za hip ustavil, da bi zajel sapo, je pred seboj zaslišal drobne korake. Tekel je naprej v isto smer in kmalu dohitel Danuško. Trdo jo je zgrabil za roke in se ji zagledal v obraz. Ker je bil še ves zadihan, ni spravil iz sebe niti besede.
– Že dolgo te iščem, je rekla. – Nenadoma si izginil.
– Jaz izginil?
– Moških ni mogoče razumeti.
– Verjel sem, da bom srečen vsaj eno noč, vsaj en dan ...
– Tako malo si želiš? Pripoveduj še kaj. Čez nekaj trenutkov bom doma. Tu je hribček in na njem vila. Tam stanujem.
– V kateri kleti?
– V kakšni kleti? Navlekel si se kavarniškega dima in zdaj ne veš, kaj pleteničiš. Do dne se ne boš iztreznil. Moj bog, v kleti!
– Jaz sam živim v kleti, je pojasnil Dimitrij.
– Moral si nekaj storiti, da so te tako kaznovali. Ali pa je to ena od tvojih potegavščin. Njen glas je bil odločno jasen. – Prej si vendar trdil, da se ukvarjaš z nečim ..., ne spominjam se natanko s čim, a vendar ...
– Resnično. Prišel sem v to mesto, da bi se posvetil vzvišeni stvari. Moral sem to storiti ...
– Ravno v našem mestu? Ali ni nobenega drugega?
– Polno je mest, a tu so možnosti največje. Pripravljenost na večji zamah, okoliščine, kot temu rečemo ...
– Vse to potrebuješ? Potem si popolnoma odvisen od drugih. Ali ne najdeš nobenega pametnejšega dela? Zmotil si se. Možnosti so tu manjše kot drugje, prepričana sem ... Svoje delo bi mogel začeti kjer koli, neodvisno od drugih.
– Ne, vsa stvar je v tem, da hočem ostati neprestano v stiku z njimi. Vse, kar nameravam, je prav zaradi njih. Cilj je mogoče doseči le z njimi.
– In kaj si že dosegel?
– Preživljam nekakšen uvod. Prehodne težave. Vključujem se v obstoječi red.
– Medtem pa stanuješ v kleti? Doklej misliš ostati tam?
– O tem še nisem razmišljal. Ali je sploh važno, kje in kako živiš? Če veš, da lahko daš svojemu življenju globlji pomen ...
– Važno je samo to, kar je zdaj. Vse drugo je utvara.
– Če živiš v vili, pozabljaš, da je svet prostran.
Kleti ne opaziš več. Kdo pa si pravzaprav? Živiš od svojega dela ali od česa drugega? Kaj sploh počenjaš?
– Spominjaš me na sveto pismo.
– Zanima me tvoj oče. Kako visoka je njegova lestev?
– Zelo nizka. Z muko in le na pol opravlja nepomembno delo. Nekakšen referent, nemara tajnik ... Ne mešam se v njegove zadeve ...
– Naš človek torej ...
– Vaš? Ne. On je predvsem naš. Skrbi za nas in mi skrbimo zanj. Pri nas ima vsakdo svojega konjička. Ta nas popolnoma zaposluje. Brat zbira škatlice od vžigalic, oče pa je strasten lovec mušic. Včasih teka po ves dan, da katero ujame.
– Vitalen človek. Kljub odgovornemu delu še najde čas in energijo ...
– Neugnan je v svoji lovski sli. Ovira ga samo služba. Nekajkrat tedensko mora v pisarno. Še do nedavnega je bilo drugače. Plačo so mu pošiljali na dom, v službi pa se je oglasil le pozimi, če je bilo dovolj zakurjeno, in ob deževnih dneh, seveda če ni bilo mušic ...
– Najbrž ti vsega ne zaupa ... Poznam tajnike, ki opravljajo zaupno in odgovorno delo. A tu se že začenjajo skrivnosti. Zanima me nekaj drugega. Kdaj se bova videla?
– Ne razumem vprašanja.
– Ni toliko vprašanje kot želja. Želja, da bi se srečala ti in jaz ...
– Zakaj bi morala o tem posebej govoriti. Srečala se bova tako ali tako. Ni mogoče preprečiti.
– Ne odlašaj predolgo. Jutri ...?
– Praznik. Ne morem ...
– Pojutrišnjem?
– Nemogoče. Pač ... Morda. Počakaj me, a zdaj pojdi.
– Vem. Pozen sem, a mi ni žal. Nasprotno, zelo sem zadovoljen ... Ob zadnjih besedah je že čutil, da govori v prazno. Celo Danuškini koraki so se že bili udušili v megli. Stal je nepremično in dolgo prisluškoval za njo. Zdelo se mu je, da je vsaj približno uganil smer, v katero je odšla. V bližini pa ni zaznal nobene hiše ali vzpetine, o kateri je pripovedovala. Prav tako nikjer ni bilo luči. Noč je negibno ždela nad pokrajino, ki je ni še nikoli videl. Nedvomno je bila nekoliko grozljiva. Vseeno njegovi sreči ni manjkalo ničesar. Bil je celo prepričan, da se bo nemudoma vrnil v mesto. Ker pa bi na tej poti mogel zaiti, ni hitel. Nočnemu počitku se je bil že odrekel. Trenutki, ko se bo zazoril nov dan, niso bili več daleč. Vseeno se ga je začel polaščati spanec in stopala so mu otrpnila od jutranjega hladu. Prepričal se je, da se mora premikati. Topotal je na mestu, a ni pomagalo. Zeblo ga je še naprej. Poskusil je s tekom, a je že po nekaj korakih zabredel v vodo. Ko je obstal, ga je odurna mokrota že grizla pod koleni. Poskušal se je vrniti, mesta, na katerem je stal prej, pa ni več našel. Tisto najbrž sploh ni bila cesta, temveč običajna poljska steza. Čeprav do dneva ni bilo več daleč, se ni mogel prepustiti samemu upanju. Mokrota ga je gnala dalje, prepričan je bil, da bo slej ko prej naletel na kopno ali na karkoli trdnega, le da se bo rešil mokrote in na suhem dočakal dne.
Z rokami v žepu, s stisnjenimi ustnicami in s povešeno glavo je brodil nizko vodo in se kmalu znašel na nekakšnem valovitem, močvirnem travniku. Med komaj zaznavnimi vzpetinami je pod nogami še vedno čutil gosto brozgo. Nikakor se ni mogel znebiti vtisa, da se približuje nekemu kanalu, katerega bregovi bi utegnili biti tako strmi, da jih ne bi mogel premagati in bi se vedno znova znašel v smrdljivem blatu. Ob misli na Danuško to pravzaprav niti ni bilo pomembno.
Hodil je gotovo že več kot deset minut, nekajkrat zavil na levo in na desno, ko je z glavo nenadoma zadel v ostro bodečo žico. Skeleča bolečina na čelu in na nosu ga je za hip zdramila, zastavil je roke v obrambo in seveda obstal. Pred seboj je otipal ograjo. Ni bila gosta in prazni kvadrati so bili tolikšni, da bi se z lahkoto pretaknil skozi vsakega od njih, vendar je to vseeno bila ograja in že zaradi tega je ni kazalo prekoračiti. Prisluškoval je, če je za njo reka, a ni odkril niti najmanjšega šuma. Tišina, povsod tišina. Otipaval je ograjo v višino, a ji ni dosegel vrha. Pomikal se je ob njej in se znašel ob betonskem stebru. Zdaj si je ograjo lahko že popolnoma predstavljal. Rosa in hlad sta ga prisilila, da se je začel previdno vzpenjati na žico. Res mu je postalo topleje, in ko je bil dober meter od tal, se mu tudi ograja ni zdela več sovražna. Bodic ni čutil in posamezne žice so se vdajale ravno toliko, kot je bilo zanj najbolj ugodno. Lahko se je celo naslonil in zadremal za nekaj trenutkov vse dotlej, dokler po njegovi lastni presoji zavest o položaju ni toliko popustila, da bi mogel zdrkniti na tla. Na ta način je čas potekal dokaj naglo in še celo v snu je lahko imel pred seboj Danuškino podobo. Nekajkrat se je zbudil in se znova predal občutku, a ko si je v nekem trenutku pomel oči, je bila okrog njega že sama belina. Dan, megleno jutro. V bližini so žvrgolele ptice s tistimi usodnimi, zamolklimi glasovi, ki so melanholično izzveneli v spominu na neka daljna jutra v mestih, ki jih je bil že zdavnaj zapustil. Toda misel, da je tu, na kraju velikih dejanj, da ima za seboj noč, v kateri se mu je nasmehnila sreča, je kmalu pregnala iz njega vsako sled malodušnosti. Bodro se je nasmehnil sam sebi, glasovi ptic so postali veselejši in začel se je razgledovati okoli sebe.
Ograji je mnogo dolgoval. Kajti za njo so se širile ogromne mlake rjave vode, ki so jih ločevali pasovi gole ilovice. V daljavi so stale nekakšne barake, prazne in že na pol strohnele. Najbrž opuščena – opekarna. Ograja je bila na nekaj mestih prevrnjena in raztrgana, nepoškodovan je bil pravzaprav samo tisti del, ki mu je zastavil pot.
Nič manj zanimiv ni bil pogled nazaj. Tam, nekoliko na levi, se je položna vzpetina zaključevala v neznaten hribček, katerega vrh je zavzemala ena sama razsežna enonadstropna vila. Na vzpetini sta se najbrž bila razšla z Danuško, kajti tam je bila edina pot. Kljub dnevu je bila vila zdaj še tiha, kot da ni v njej nikakega življenja. Žaluzije na oknih niso bile spuščene in kljub temu, da se je v steklo lovilo prvo sonce, so se prostori za njim zdeli prazni, nedostopni. Na številnih balkonih ni opazil nikakega zelenja. In vendar je tu, nekje za tistimi okni in balkoni, živela Danuška. Toda v tem trenutku si niti ni mogel več predstavljati, kakšna je.
Navsezadnje se je le moral odločiti za odhod, čeprav je imel še dovolj časa in se mu ni mudilo v službo. Razgledoval se je po okolici, se v mislih vračal k osamljeni hiši vrh hriba, a razen tega so njegovo pozornost pritegnile le še telefonske žice, na katerih je čepelo nekaj desetin lastovk, ki pa niso dale od sebe nobenega glasu. Verjetno so bile že zmrznile. Sicer pa je bilo jutro sveže in jasno, kraj odtrgan od sveta. Vrnil se je k žici, se povzpel dva metra od tal in začel glasno prepevati pesem, ki se jo je prejšnji večer naučil od avtomata: »O sole mio ...« Pel je nepretrgoma, čeprav ni obvladal niti besedila niti melodije, z močnim sonornim glasom, ki je bil celo njemu samemu popolnoma tuj. Toda vztrajal je, zavedajoč se, da mora nekaj storiti, če hoče zdramiti negibno jutro.
Izza hriba se je pojavilo sonce, in to je bilo znamenje, da mora oditi. Spustil se je na tla in šele zdaj spoznal, da je popolnoma otrpnil od čepenja na žici. Noge so se mu krivile in rok ni več mogel stlačiti v žepe. Le počasi in z naporom je napredoval proti mestu. Kmalu je v daljavi opazil tudi nekaj ljudi, tako je odpadla še skrb, da bi se utegnil izgubiti. Sledil jim je in se proti pričakovanju hitro znašel na Glavnem trgu, od tod dalje pa mu je bila pot že znana.
Kmalu po prihodu v pisarno sta se na vratih pojavila Enoroki in Žorž. Oba sta sijala od dobre volje, Žorževa zgovornost pa je dobesedno kipela v ozki, temni prostor, Dimitrij jo je občutil kot blagodejno, preganjala je praznoto, ki jo je čutil v sebi. Pisarniško okolje mu je bilo zdaj povsem tuje, nespoznatno. Misli so mu še vedno blodile po predmestju. Namišljena prisotnost Danuške je bila kot stvarna, neposredna. Na ustnicah mu je ostal okus in vonj njenega rdečila, na vratu je čutil dotik njenih rok. Kljub temu so se mu oči zapirale kar same od sebe in kljub želji, da bi si povrnil razpoloženje prejšnjih dni, tisto notranjo napetost in pripravljenost, ki jo je terjala prisotnost v uradnih prostorih in intimno naročilo, kateremu je sledil, je njegov obraz ostal dokaj hladen in negiben. Brezkompromisni doslednosti, s katero je nameraval uresničiti svoje poslanstvo, se sicer ni odrekel, toda v tem trenutku ni več imela prejšnje ostrine. Presenečala pa ga je samo se lahkotnost, s katero se je spreminjal njegov odnos do okolja.
Zaradi tega je tudi Žorža in Enorokega sprejel z občutki, ki so se močno razlikovali od tistih, s katerimi jih je sprejemal v prejšnjih dneh. Zavedal se je, da zaradi raztresenosti lahko nenadoma izreče neumestno besedo, besedo, ki je sploh ni nameraval izreči. Zaradi brezskrbne lahkomiselnosti bodo nastale posledice, o daljnosežnosti katerih še ni mogoče soditi, a so gotovo neizbežne. Čutil je, da je razvodenel, da se v njem samem razblinja vse tisto, kar je zgradil s potrpežljivo natančnostjo zadnjih let. Zavedal se je, da bi se moral izogniti temu srečanju, a je bil obenem tudi odprt na vse strani. Že na prvi namig bi se razgovoril o čemer koli in s komer koli. A kdo mu je v tem mestu bližji od Žorža in Enorokega? Stopil jima je nasproti in ju pozdravil razširjenih rok. To dejanje ga je sicer presenetilo, toda zanikati ga ni mogel več. Nasprotno.
– Veseli me, da ste me obiskala. Tudi razpoložena sta dobro. To je tisto, kar potrebujemo, to krepi delovno vnemo ...
– Meni pripoveduješ? ga je osorno prekinil Žorž. – Lisjak si, a? Ti si se razgrel, ti. Kje pa si bil? Do polnoči sem te čakal. Skoraj sem že verjel, da si pobegnil ... Ne, to ne ... Da so te poslali kam drugam in se nisi utegnil niti posloviti. Pravzaprav tudi to ne. Kaj bi se poslavljal od mene? Pustil pa si nekatere svoje stvari, ki bi jih težko pogrešil ... Morda te je zamikalo na potep? Iz lastne izkušnje vem, da novinca vznemirja mesto. Njegovi privlačnosti se ni mogoče upreti. Vendar ... Noči so precej hladne, v zimo gremo. Ali si predstavljaš zimo?
– Uganil si, vso noč sem bil zunaj, je smeje se pritrdil Dimitrij.
– Sam? Ne bi ti priporočal ... Nekatere ulice so še brez imena in ti nikakor ne bi mogel ugotoviti, kam vodijo. Potreboval bi nekoga od nas. Predstojniki niso najbolj zadovoljni, če zvedo za takšne podvige. Razen tega bi se moglo pripetiti, da srečaš koga od njih ...
– Ne, to ni mogoče, je suho pripomnil Enoroki. – Oni se vozijo s hitrostjo, ki ne dovoljuje razgledovanja.
Dimitrij in Žorž sta se hkrati zazrla vanj. Žorž z namrščenim čelom, kot bi ga hotel ukoriti, Dimitrij pa z izrazom razumevajoče naklonjenosti. Obraz Enorokega pa je ostal negiben.
– Tvoje izhodišče je napačno, ga je zavrnil Žorž. – Vselej enako napačno. Ta trdovratnost me zaskrbljuje. Pripravi se na razgovor s svojim referentom in zapomni si že enkrat, kar ti pripovedujem jaz. Res je, da te načelnik sam ne more slišati, a tudi če bi te, te ne bi prepoznal. Misliš, da si je mogoče zapomniti vsakega izmed nas? Položaj je treba presojati drugače: Oni vedo vse. To je dejstvo ... Bil si nekje, kjer nisi bil potreben.
– Ne razumem, se je namrdnil Dimitrij.
– Ker je vse jasno. Tako je pač. Jaz si nisem ničesar izmislil. Zanima me pa, kako je bilo. Upam, da si bil sam.
– V dvoje. Z dekletom. Spoznal sem jo mimogrede. Sedela sva v nekem lokalu, potem sem jo spremil domov in že je bila noč mimo. Skoraj bi bil zamudil službo.
– Kdo bi ti prisodil, se je razvnel Žorž, Enoroki pa je stopil k vratom in jih odprl, kot da hoče oditi. Obstal je na pragu.
– Njen oče? je zadirčno vprašal.
– Tu je, nekje v bližini. Kje, niti nisem poskušal ugotoviti.
– Tudi ni treba, je prijazneje svetoval Žorž. – Kako ti je uspelo? Gotovo te je izbrala ona, to si mislim ... Fant, če je na tem, kar pripoveduješ kaj resnice, si na konju. Ali veš, kaj bi to pomenilo zate? Ali veš, kam bi te pripeljalo?
– Nič ne vem.
– Tudi to je točno. Si jo vsaj vprašal, kaj namerava? Jaz bi bil to napravil prvi hip, ti pa nič ... hahljal si se takole bedasto, kot se sedaj.
– Podobno. In v prihodnje se ne nameravam drugače. Kaj je s teboj? Ali si navdušen ali pa me samo svariš. Oboje bi bilo enako nepomembno. Zgodilo se je, to je vse. Kaj sploh hočeš? Kam meri tvoja strogost? Nagovarjal si me, naj se oklenem Tilly. Mar ona ni ženska? Imel si polna usta hvale zanjo, a ona ni po mojem okusu ...
– Tilly ni mogoče omalovaževati. Tudi ti se jo boš še naučil spoštovati.
– Ne izključujem te možnosti. Vendar ni med njima nobene zveze.
– Kako ji je ime?
– Nima še imena. To je stvar prihodnosti.
– Svetujem ti kot prijatelj, je zaupljivo spregovoril Žorž. – Povedal ti bom svojo zgodbo. Tudi meni se je bilo pripetilo, da sem spoznal dekle. Bilo je na začetku moje službe. V kakšnih okoliščinah sem prišel sem, že veš. Vsakdo pride na svoj način. Že moj značaj se razlikuje od tvojega. In vse ostalo ... Neprestano sem se zavedal, da svojim nasprotnikom ne smem dopustiti nobene možnosti. To je pomenilo ostati neopažen, vztrajen izvrševalec vseh nalog. Potreboval sem časa. Po petih ali šestih letih bi že lahko priznal ali vsaj mimogrede omenil, da sem tu. Vadil sem se v odrekanju. To je napor, ki zahteva celega človeka. Verjel sem, da ga bom zmogel zaradi prihodnosti. Najprej sem moral spraviti v red samega sebe. To je vražje opravilo, saj nimaš niti najmanjšega pojma, kaj si in kaj hočeš. Začel sem pri svojih dejanjih. Spoznal sem, da hočem uspeti. To priznanje samo po sebi ni bilo zame prav nič laskavo. Zato se moram dopolniti. Je že res, da sem se nameraval uveljaviti. In dejstvo, da sem to hotel doseči tu, kjer se pred človeka postavljajo največje zahteve, me obvaruje pred vsakim madežem. Uspeti tu, pomeni žrtvovati sebe. Zagotovitev te možnosti pa spet pomeni zanikavanje svojega uspeha. Afirmacija je negacija. Jasno? Začel sem torej prepričevati samega sebe, da se hočem žrtvovati, da v mojih prizadevanjih ni niti trohice sebičnosti. Utegnila bi se pa pojaviti, vsak hip je lahko tu, popolnoma nesmiselna sicer, a vendar kompromitira. Preprečiti bi bilo treba, da se takšna misel sploh pojavi. Postal sem popolnoma neoseben, vzvod ... Vse sem stavil na načelo, podobno kot ti, le da sem bil pri tem nekoliko bolj vehementen. Ne vem zakaj, toda upam si trditi, da sem prestal veliko preizkušnjo, ki me je poučila, da je treba slučajne človeške slabosti pustiti ob strani. Ti imaš enako spoznanje, a se trudiš, da bi ga pozabil. V tem svojem oklepu si še neranljiv. Kdor strelja vate, strelja v načelo ... Bil sem točnejši od ure. Svoj prosti čas sem uporabljal za razmišljanje o službi, o tistem, kar se je bilo že zgodilo, in o tistem, kar je bilo pričakovati. Pojavljal sem se samo na krajih, kjer je bila moja navzočnost potrebna. Izogibal sem se tovarišem, ki niso ravnali tako kot jaz. Ker sem se hotel med njimi najprej razgledati, sem ostajal ob strani, daleč od njih. Tako še danes lahko trdim, da jih ne poznam. O tem pozneje ... Čas je potekel, edina želja, ki se je izpolnjevala. Dve leti sta že bili mimo in tretjega pol, ki ga ne bi mogel natančno označiti. Naveličanost, to je premalo, ker se življenja ni mogoče nikoli popolnoma nasititi. Kadar pa se to le zgodi, je vseh težav konec. Morda otrplost, zavest, da ni mogoče ničesar doseči, ničesar spremeniti. A kaj, ko ni nikoli popolnoma izključeno, da bi se nekaj le moglo ukreniti. Skratka, dozorel sem za avanturo, katere sem se že vnaprej bal, ker sem vedel, da se ne more dobro končati. Vse to pa me ni moglo obvarovati pred njo, pred dekletom. Leto ali dve zame niso obstajala krila. Potem pa sem se počasi razvadil, zijal sem za vsako, ki sem jo srečal. Teh sicer ni bilo mnogo ... Tako. Potem se je zgodilo, da sem jo imel rad, preden sem jo spoznal. Prenehal sem razmišljati. Delovalo je kot oddih, kot mehka postelja po utrudljivem potovanju. Uspavalo me je. Nisem bil več zadosti pazljiv, začel sem sanjariti, kovati načrte. Prihodnost je začela dobivati svoj smisel, drugačen od prejšnjega. Služba ni bila več cilj, samo še sredstvo. Računal sem, da bom imel vsaj pet otrok. Z dekletom sva bila popolnoma na istem, začela bi iz nič. Tedaj se je zgodilo. Lahko si misliš kaj. V svojem razvoju sem zavrgel prvotni cilj. Moral bi bil oditi, a nisem imel dovolj moči. Ostal sem, a ne vem zakaj. Vztrajam, a brez razloga.
– Če je to konec zgodbe, dvomim o njeni resničnosti. Zakaj si mi jo sploh pripovedoval? Pozabljaš, da sem tu.
– Ne. Zgodba ima svoj konec. Dekle je rodilo v eni od teh naših kleti in odšlo z drugim. Ni vzdržalo. Odšlo je za vedno.
– Zdaj moraš dodati, da z otrokom in da je z njo izginila vsaka sled,
– Nikakor ne, je Žorž zamišljeno odkimal. Otrok je ostal in sled za njo tudi. Trava. Enoroki bo pritrdil.
– Fant je, je pritegnil Enoroki. – Že hodi v šolo. Dal ga je v rejo. Ob nedeljah ga včasih obiščeva ...
Dimitrij se je zamislil. Z nezaupljivim pogledom se je sprehajal od enega do drugega. Ko je spet spregovoril, mu je glas drhtel.
– Razumel sem vsako besedo posebej, vseh skupaj ne. Slutim, da sta se podala na pot, ki ...
– Morda ni zvenelo prepričljivo, je vpadel Žorž. – To je bilo vse že pred leti in se ti gotovo zdi odmaknjeno. Gre za nekaj popolnoma drugega. Za nekaj, kar sem še zdavnaj slutil, a sem danes dobil potrdilo.
– Ne zdaj, je poprosil Žorž že popolnoma bled. Ustnice so mu drgetale.
– Odlašaš neodložljivo ... Dopoldne me je pozval inšpektor Kos. Kot po navadi me je tudi to pot trdo prijel. Ustregel sem vsem njegovim željam. Sklanjal sem glavo in pomotoma izpustil nekaj solza. Nahrulil me je še bolj, potem pa se je polagoma vnesel. Dal mi je nekaj dobrih smernic. Gibalo vsega nasprotja. Seveda nam ne gre za nasprotja nasploh niti za sama nasprotja, temveč za napredek. Ti ga imenuješ vzvišeni cilj, drugi kako drugače. Nekateri ga sploh ne imenujejo, a vendar delujejo zanj. Ti so sicer malo vredni in jih uporabljamo mi. Nam služijo in preko nas – ciljem. Napredek pa je nekaj, kar ne prenese dvomov. Zamisli si položaj brez nasprotij! Tu! Danes! Jaz si tega ne morem zamisliti, teoretično pa je mogoče. Vsi bi bili na položaju načelnikov, vsi bi prihajali v službo nekoliko kasneje in odhajali malo prej. Večji del svojega časa bi presedali na sejah, drug drugemu ne bi bili odgovorni, vozili bi se v enakih avtomobilih, stanovali v enakih vilah, nosili enake obleke, jedli isto hrano, no, za vraga, zdaj se mi je pa zataknilo ... Prekleto, kako že gre naprej? Zatrdno vem, da sem nekaj pozabil. Mimogrede se mi je izmuznilo. Inšpektor Kos je svojo misel izpeljal zelo posrečeno ... Žorž se je v zadregi obrnil k Dimitriju in nervozno stiskal pesti.
– Kar nadaljuj, se je ironično nasmehnil Dimitrij, – saj ni brez smisla.
– Ni brez smisla, toda tla so spolzka ...
– Vse je odvisno od zaključka. Napravil ga boš sam.
– Me prav nič ne zanima. Spet se je njegovega obraza polastila potrtost.
– Dovoli mi eno samo vprašanje: Ali obstajajo paradoksi, čeprav se jih ne zavedamo?
– Ne! je ostro zavrnil Žorž in se zastrmel v Dimitrija. – Podobno vprašanje velja tebi: Ali utvare spreminjajo naš resnični položaj?
– To je res. Govorili smo o nasprotjih. Zdaj bom zaključil svojo misel: Brez nasprotij ni napredka, jasno? Omogočati napredek, pomeni torej vzdrževati nasprotja. To je naša zgodovinska naloga. Živimo pač, kakor živimo, naša objektivna naloga ni odvisna od naših osebnih vprašanj. Lahko bi živeli v izobilju in brezskrbno, a kaj bi tedaj pomenili? Jaz sam se tega ne bi nikoli zavedel, inšpektor Kos mi je odprl oči. Svoje predstojnike spoštujem že sicer, to pa je še en razlog več. Ti morda podcenjuješ vrednost njihovega delovanja. Nikar si ne umišljaj, da so oni srečni, prej nasprotno. Svesti si svojega zgodovinskega poslanstva morajo delovati zoper nas, omogočati in vzdrževati nasprotja. Nekoč so že razmišljali o tem, da bi zapustili svoje položaje, a so se na srečo pravi čas domislili katastrofalnih posledic, ki bi jih s tem povzročili. Od tedaj vztrajajo, čeprav s stisnjenimi zobmi. Ker jih je manj od nas, ker so prava redkost, je vrednost vsakega od njih toliko večja. Nadomestiti enega od nas je lahko. Pobrskaš po množici in že jih imaš pet ... Vse to sem nekako slutil že leta in leta, in ko sem danes poslušal inšpektorja Kosa, mi je bilo natanko tako, kot da govorim jaz sam. To je veliko zadovoljstvo.
– Ha, je vzkliknil Dimitrij. – V tistem trenutku, ko se nisi mogel spomniti inšpektorjevih zaključkov, si me res prepričal, da je tako.
– Zdaj vem, zakaj se mi je zataknilo. Tedaj sem že iskal ugovore.
– In jih nisi našel?
– Ker jih ni.
– Imenitno. Zdaj si tako rekoč v sebi zaključena celota. Svoje izsledke poda ješ tudi v splošno uporabo. Nisi sebičen. Ali pa jih nalašč sporočaš samo meni? Če je tako, potem se ne boš mogel pohvaliti z mojim soglasjem. Imam nekaj pripomb. Moj prihod ni enak tvojemu ali Enorokemu. Tvoje spoznanje bo služilo kvečjemu tebi. Pa tudi tedaj še ni mogoče nič reči o njegovi vrednosti. Odkar sem tu, se ne morem znebiti vtisa, da ti neprestano tiči prav na koncu jezika vprašanje, čemu sem prišel k vam. Žal te moram ponovno razočarati. Imam samo en odgovor, in ta je znan. Tvojo teorijo jemljem na znanje, nič več. Sporazumeti bi se morala o nečem drugem.
– Nikakor nočeš razumeti, da ti hočem pomagati. Žal ... Pojasnilo inšpektorja Kosa nikakor ni bilo namenjeno samo meni. Ti se odrekaš njegovi uporabi. Vzemimo na primer Enorokega. Ali si kdaj pomislil, kaj počenja on s svojo edino roko?
– Najbrž vse tisto, kar bi z obema, le nekoliko manj.
– Nikakor ne. Slep si za bistveno, kar bi me pravzaprav lahko čudilo. Ne gre za obseg. Bistveno je, da on s to roko lahko samo daje, nikoli pa ne sme prejemati.
Dimitrij se je vprašujoče ozrl v Enorokega, a ta mu je vrnil le nedoločen pogled, ki ni mogel pomeniti kaj več, kot da se strinja z vsem, kar pripoveduje Žorž. Čez nekaj trenutkov, ko Dimitrij ni umaknil pogleda, pa je še nekajkrat zmignil z rameni. Dimitrij ga je razumel, da hoče ostati ob strani in da morda niti ni popolnoma doumel, da se pogovarjata o njem. Saj je že prej zamišljeno strmel skozi vrata in najbrž razmišljal o nečem drugem.
– Upal bi si trditi, da se v tem svetu ne počuti slabo. Ne razumem ga tudi, zakaj dopusti, da o njem govoriš ti. Menda nista vzpostavila takšno stopnjo medsebojnega razumevanja, da vsak od vaju lahko izraža najbolj intimne misli drugega. Mislim, da je to področje, ki presega okvir tvojega zanimanja.
– Prisiljen sem misliti še na kaj drugega, razen na samega sebe.
– Prav. A čemu ne govori Enoroki sam?
– Meni so roko vzeli, je odvrnil Enoroki, ne da bi vsaj za hip odvrnil svoj pogled od vrat.
Žorž se je sklonil k Dimitriju in mu zašepetal na uho:
– On je že pozabil na samega sebe. To pa ne pomeni, da je bolj srečen.
– Dobro. A zakaj to pripoveduješ meni? Ti mu lahko samo zavidaš. Fantu so vzeli roko, to je njegov adut, s katerim bo lahko igral vse življenje. Morda mu v resnici zavidaš. Tudi ti bi dal roko in navrgel še kaj, če bi s tem mogel pridobiti njegov položaj. Ti bi znal iz njega nekaj izvleči. Vznemirja te fantova skromnost. Odgovor na tvoje vprašanje pa je zelo preprost. Ponavljam ga stoprvič: Nismo tu, da bi jemali, ni cilj naših prizadevanj, kaj in kako bomo prigrabili.
– Zaradi njega, je odvrnil Žorž in oči so mu predrzno zasijale, – si lahko povsem brez skrbi. Vse bo obdržal zase, jamčim zanj. Poznam ga že leta in marsikdaj sva že sodelovala ...
– In?
– Razloži nama, kaj pravzaprav nameravaš? Kaj misliš, da je mogoče doseči pri nas? Kdaj se boš vendarle začel udejstvovati in komu se nameravaš pridružiti? So ti že določili nagrado, ki jo boš prejemal za svoje delo?
– Najbrž še ne, saj tudi delati še nisem začel. Zadovoljen bom, če bom dobil toliko, kot imam sedaj: stanovanje in vso oskrbo pri tebi, letno eno obleko, kremo za čevlje in zobe ...
– Venomer poudarjaš svoje poslanstvo. Zdi se mi, da meriš prekleto visoko in nazadnje se bo izkazalo, da nisi nič boljši od nas. Vsa tvoja prednost je v tem, da se obvladaš. To sem nameraval tudi jaz. Po inšpektorjevem pojasnilu pa zatrdno vem, da moje mesto ni ogroženo. Več ne potrebujem. Obstajati moram kot njegov nasprotni pol. Če hočem, da me bo cenil, moram biti njegovo dobro nasprotje. Ravno takšno, kot si ga želi.
– Dokazuješ, da nimaš pojma o nasprotjih.
– Če najine ocene ne soglašajo, pomeni, da nimaš prav. To pa bi želel zatrdno vedeti. V bistvu namreč tudi jaz menim tako, le prvi nisem hotel biti.
– Moja dolžnost ni soditi, se je tedaj oglasil Enoroki. – Jaz običajno samo sporočam, kar mi naročijo predstojniki. Vajinega razgovora ne bom sporočil dalje, ker mi tega ni nihče naročil. Slišal pa sem ga kljub temu. Kot že sama lahko domnevata, na pristojnem mestu ne bo nezanimiv. Ne gre za to ... Nevoljen sem, ker se nista sporazumela, a bi se morala. Vsi pogoji obstajajo, le priznati bi jih morala. Nezaupljiva sta drug do drugega. Oba si nekaj izmišljata in se trudita, da bi prikrila svoje resnične težnje. Hotel bi vama nekaj predlagati, a ne smem. Moje pravice niso enake vajinim. Vseeno predlagam kompromis. Ne poznam nikogar, ki ne bi želel kaj zvedeti o drugih. Kompromis je nujen! Izmenjava informacij na paritetni osnovi. Blago za blago. Iz rok v roke. Načelna zaupljivost je nesmiselna, dosledna nezaupljivost poza, smešna in nekoristna. Kdor se obdaja z njo, se obdaja z zidom. Res ga od zunaj ne bo nič zadelo, a tudi videl ne bo, kaj se dogaja okoli njega. Ljudje se združujejo, da bi odvrnili resnično nevarnost ...
– Sprejemam udarec, ga je prekinil Dimitrij. – Če je bil sploh namenjen meni. Ni sicer prišel naravnost, temveč od spodaj navzgor ... Jaz pristajam. Vidva bosta vedela, zakaj so me sprejeli z nezaupanjem. Zakaj ne dobim dela? Ko so me vendar sami povabili ... Zakaj toliko razgovorov, ko pa je vse že napisano? V zameno dajem, kar kdo želi. Pa brez ironije. Vem zelo malo.
Žorž se je prizanesljivo nasmehnil, Enoroki pa je zamahnil z edino roko. Tudi zanj je bila ponudba nezanimiva.
– Kljub vsemu lahko nekaj storim, je predlagal čez čas. – Ti, Dimitrij bi stopil k Tilly, pričakuje te. Svetujem ti, da čimprej ...
– Vseh nasvetov, ki jih slišim, ne morem upoštevati.
– Mojega boš moral. Naročilo je.
– Službeno?
– Natanko tako.
– Kaj potem še čakamo?
– Čakata vidva, jaz ne, ga je mirno zavrnil Enoroki in mu pomignil, naj pred njim stopi skozi vrata.
Oba, Žorž in Enoroki, sta ga spremila do nekih vrat v istem nadstropju, nato pa sta ga molče, s samimi kretnjami spodbujala, naj vstopi. Na trkanje se ni nihče odzval in Dimitrija je nenadoma obšla zadrega. Ko je še opazil, da so vrata opeta z usnjem, ki uduši sleherni zvok, si je moral priznati, da je bilo tudi trkanje odveč. Oblila ga je rdečica, vrata so se odprla, nekdo ga je krepko sunil v hrbet in že se je znašel v sobi pred Tilly. Stala je sredi prostorne pisarne na debeli preprogi, kakor da je res pričakovala samo njega. Nosila je svetlo, ozko obleko, ki je podčrtavala oblike njenega telesa. Tudi njen nasmeh je zgovorno segal preko meja običajne ljubeznivosti. Toda za Dimitrija je bilo vse to še uganka, ki je ni nameraval razvozlavati. Prisoten je bil le na pol. Med besedami, ki jih še ni utegnil razumeti, ga je Tilly popeljala k usnjenemu naslonjaču, kakršnih je bilo okoli ozke, nizke mizice več, kakor jih je mogel prešteti z enim samim pogledom. Utonil je globoko v mehkem usnju, tako da okoli sebe ni čutil nobene oporne točke, in če se je zganil, se mu je zdelo, da se pogreza le še bolj. Če bi le nekaj minut ostal sam, bi izginil, zaspal. Ker so bili vsi drugi naslanjači preveč oddaljeni, se je Tilly naslonila kar na rob njegovega. Bila je tako blizu, da je čutil njen vonj, ne tistega po parfumu ali pudru, ki ga je bila polna vsa pisarna, oni drugi, osebni. Bil je to nenavaden vonj, ki je presegal njegove izkušnje. Tilly ga je narahlo pogladila po laseh in moral si je priznati, da hlad njene roke skoraj prijetno deluje nanj.
– Ali sploh veš, zakaj sem te klicala? je končno spregovorila.
Dimitrij je še nadalje molčal, ker to zanj sploh ni bilo vprašanje.
– Vsak dan sem te čakala, a tebe od nikoder. Res nisi mogel najti niti trenutka, da bi se oglasil pri meni?
Spet ga je pogladila po laseh in se naslonila nanj. Na ramenu in na vratu je čutil njene boke, toploto, ki ni vznemirjala. Tisti hip se je dokaj jasno zavedal, da se zadnje čase z njim nekaj dogaja, da ni več daleč trenutek, ko bo začel omahovati sam v sebi, popuščati svojim željam in tedaj si bo zapravil vse možnosti, ki mu za življenje še preostajajo. To spoznanje pa ni bilo močnejše od slutnje, o njem tudi ni mogel razmišljati, kajti moral je odgovoriti Tilly.
– Sedel sem v pisarni, izpolnil sem vsa navodila. Bil sem prepričan, da me lahko pokliče vsakdo, ki me potrebuje.
– Prav to je pri tebi narobe. Neprestano nekaj pričakuješ. Pusti vse, ničesar se ne bo zgodilo. Šele potem boš zaživel svoje pravo življenje. Skriva se nekje za tvojimi iluzijami.
– Ne, tam ni nič ...
– Žal mi je, če je res tako. Rada bi te prepričala, da nimaš prav. Jaz ravnam povsem nasprotno. Tu sem uslužbenka kot vse druge ženske. Opravljam svojo nalogo. A kakšna je moja naloga? Tega niti sama ne vem. Včasih sem tudi jaz razmišljala o svojem poslanstvu. Zdaj sedim tu in ne mislim na svojo dolžnost. Morda jo prav zato opravljam tako dobro.
– Kdo vas ocenjuje? je glasno pomislil Dimitrij.
– Predstojniki. Inšpektorji, načelniki ... Najbrž cikaš na Edvina? Gotovo so ti že pripovedovali o njem ... Kdo je bil tisti nesramnež? Meni na ljubo ga boš razkril, ali ne? Pošteno ga bom osramotila, nič drugega. Sicer pa, čemu bi te morala gnjaviti z nečim, kar te sploh ne zanima. Hotela sem ti nekaj predlagati. Jutri je praznik, ne bom prišla v službo, in tudi tebi ni treba. Ves dan lahko preživiva skupaj ...
– Mnogi odhajajo na deželo. To je najbrž zelo zanimivo. Ne znam si predstavljati ...
– Vse je zelo enostavno, ne skrbi. Ti boš prišel k meni domov. Tu je vizitka z mojim naslovom. Stanujem nedaleč od tod ...
– Kako? Kar pridem ...?
– Prideš, pozvoniš, odprli ti bodo, morda celo jaz sama, morda moja mati. Ostal boš pri meni na kosilu. Dan hitro mine, marsikaj se morava pogovoriti.
– Jutri bo težko. Nisem računal ... Dimitriju se je zapletal jezik.
– Imaš že kak drug načrt? Greš z Žoržem? Te dolžnosti te odvezujem.
– Res sva se domenila, da greva na potep po mestu. Obljubil je, da mi bo razkazal nekatere zanimivosti. Zame je vse novo.
– Vabilo potem velja za pojutrišnjem. Za tedaj si ne moreš izmisliti nobenega novega izgovora. Samo enega si imel pripravljenega. Namesto v službo, boš prišel naravnost k meni. Govorila bom s tvojim inšpektorjem, ni se mu treba niti javljati niti opravičevati. Zanj je zadeva službena.
– Gotovo je kaj važnega?
– Da. A tu v pisarni nerada razpravljam ... Si radoveden? Te je zamikalo? Se ne izmikaš? Zvedela sem, da hodiš z nekim dekletom. Čeprav se trudim, da bi te razumela, tvojemu početju ne najdem nobenega smisla. Kaj si obetaš? Kaj boš dosegel? Kaj se bo s tem spremenilo. Je res ljubezen, ali pa je samo igra? Čas bi že bil, da odgovoriš?
– Vneto mi zatrjujete, da tu ni nič prepuščeno slučaju, nihče pa mi še ni pojasnil, kaj pravzaprav mislite s tem. Da je vse predvideno z načrti? Morda. Nisem jih še spoznal. Kot nepoučen človek ravnam po svoji lastni presoji. Ne vidim nobenega reda. Red pa je osnova vsega. Če bi imel v tej hiši kakšno besedo, bi ga uvedel. Šele potem bi se lotil vsega drugega. V osnovi je treba tu nekaj spremeniti.
– Strinjam se. To smo že zdavnaj opazili. Vnesli smo v naš program. Le ljudi nimamo, ki bi ga izvajali. Prav zato smo poklicali tudi tebe ... Na vprašanje o ljubezni pa še vedno molčiš. Ali to pomeni, da sprejemaš mojo sodbo?
– V tej stvari ne sprejemam nobene sodbe. Ni igra, a kaj se bo zgodilo, ne vem. V resnici se najbrž res ne bo nič spremenilo, toda moj pogled na vse bo znatno drugačen. Je že ... Pa tudi preizkusiti je treba, če bo vse res po starem ...
– Kaj boš ukrenil najprej?
– To je tisto, sam ne morem nič ukreniti.
– Ostajaš pri nas?
– Mi morda svetujete, naj odidem?
– To ne, a včasih, ko te gledam, bi ti najrajši zaklicala, da zbeži. Zbeži čimprej, čim dalj! Ali nisem sebična? Rada bi te imela samo zase ... Oprosti.
Dimitrij se je počasi, oprezno obrnil, njegove oči so iskale Tillyin obraz. V njenem glasu je bilo nekaj, kar ga je presenečalo, toda enemu samemu občutku ni smel zaupati. Nekaj trenutkov je bil že skoraj prepričan, da zraven njega sedi Dunja. Nekateri odtenki glasu so bili njeni. Odtenki polni neznane bolečine in tihe vdanosti. Toda Tilly je bila še vedno tu. Njenega dotika ni bilo mogoče spremeniti.
Dimitrij je še nekaj trenutkov molčal, nato pa se je dvignil. Tilly mu je samo pomahala z roko. Zaman se je trudil, da bi razbral, kaj je tedaj izražal njen obraz. Morda je jokala, morda se mu je posmehovala. Bil je močno utrujen. Le z največjo muko se je še držal na nogah.
Na hodniku ga je srečal Žorž in si zadovoljno mel roke.
– Zdi se mi, da sta se sporazumela. To me zelo veseli, bolje bo za oba.
– Ali sva se res sporazumela? je tjavendan vprašal Dimitrij.
– Zvonca nisi slišal? Službeni čas je že zdavnaj minil, vidva pa kar naprej ...
Tej ženski res ne manjka ognja. Radovednost mi ni dala, da bi odšel, razen tega pa imava tudi isto pot. Jutri sva ves dan prosta. Počitek se bo kar prilegel, teden je bil naporen. Huda preizkušnja, kaj, stari?
– Utrudljivi dnevi, je priznal Dimitrij. – Toda ...
– To je tisto, se je zasmejal Žorž.
Potem vso pot do doma nista več govorila. Izmučena sta se vlekla drug za drugim po brezkončnih mestnih ulicah. Megla, ki se je bila tega dne spustila prav na ceste, se jima je zažirala v telo in ju tiščala k tlom. Kljub hladu je iz asfalta izpareval smrad. Mesto je bilo kot vselej – tiho. Šele zunaj v predmestju, ko so se hiše znižale in ulice razširile, je bila megla nekoliko redkejša, a še sedaj ni bilo mogoče z vso gotovostjo trditi, do kod sega nebo. Da bi bila nejasnost popolnejša, je nekje v daljavi vztrajno pogrmevalo.
Končno sta Žorž in Dimitrij lahko zaspala. A to ni bil sen, temveč dolga odsotnost mrtvih trupel, ki se ob praznikih niso prikazovala v mestu.
Zbudila sta se naslednjega dne, o mraku. Nista se zbudila sama. Nepretrgan oglušujoč in zamolkel ropot, ki se je zavrtal v Dimitrijev spomin že ob prihodu v ta kraj, ga je nenadoma vrgel pokonci. Žorž je že bedel. Pojasnil mu je, da je to običajen pojav ob vseh večerih, ki zaključujejo praznične dni. Načelniki, inšpektorji, tajniki, referenti in višji uslužbenci, ki so prosti dan preživeli na svežem zraku, se vračajo k delu, okrepljeni za nove napore.
Molče sta povečerjala in nato spet legla. Njun čas je bil odmerjen na kratko. Žorževa budilka je že tiktakala na straži.
