PRIMERNA IZBIRA
Na pravni fakulteti pripravlja posebna komisija statut. Videti je, da so zunanji člani te komisije, ki so jih izbrale »zainteresirane organizacije«, povsem pravilno izbrani, saj se doslej niso udeležili niti ene seje.
ERRARE HUMANUM EST
Neki profesor biotehniške fakultete je ob pričetku predavanja opazil neljubo pomoto. Od doma je prinesel aktovko, v kateri pa ni imel zapiskov. Pravo, povsem podobno aktovko, je pozabil doma. Ročno se je zapeljal ponjo. Pohvaliti velja študente, ki so tačas lepo počakali v klopeh in niso ušli na matinejo ali kam drugam.
GOREČNOST PA TAKA
Pri športnikih smo zvedeli, da so se študentje visoke šole za politične vede naknadno prijavili za medfakultetno tekmovanje v rokometu. Željo po nastopu so jim izpolnili, toda že na prvo tekmo njihovega moštva ni bilo.
KOČLJIVI IZRAZI
Baje je bilo pri medicincih predavanje o kontracepciji. Vrli predavatelj je omenil, da je dekletom zelo nerodno priti po nasvete in po … No, in tik pred temi besedami je postalo nerodno tudi predavatelju. Zmedel se je in … zardel.
NAJBOLJŠE OD VSEGA
Na pravu se – kot vedno – zbira najboljše, kar ob koncu vsakega šolskega leta premorejo naše srednje šole. Tako sklepamo po »uradnih« predavanjih svobodne katedre, za katera »smetana« bržčas nima pravega časa in seveda zanimanja.
