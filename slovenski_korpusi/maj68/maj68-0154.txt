Premalo tvojih skušenj in spoznanj se je ohranilo v meni.
Odkrivati moram obzorja in cvetove, ki si jih ti že predobro poznal. Biti moram otrok kamene dobe in filozofski starec devetnajstega stoletja.
Sices pa se je tako vse spremenilo: stare bogove zamenjujemo z novimi, ne da bi se utegnili privaditi nanje; nove uganke odkrivamo, ceste širimo in podaljšujemo med zvezde.
Lahko se tudi uničimo, in sicer v celoti, kar sami, veš, tega pa tebi in tvojim ne bi uspelo kar tako brez božje pomoči v podobi kakšne kuge ali lakote.
Mi ne bi potrebovali božje pomoči za uničenje.
V senci tega spoznanja in samozaverovanja živimo kar naprej brez bojazni in grozno ponosni, ker smo ljudje iz dvajsetega stoletja (z vsem, kar sodi zraven).
Ti pa si bil od daljnega včeraj, ko nisi potreboval osebne izkaznice, (pa si prehodil Balkan in košček Evrope); kljub tej pomanjkljivosti si bil – človek.
Prebiral si zgodovino in sveto pismo (v podobah, da je bilo vse resničnejše), mi pa se oziramo naprej in nočemo misliti na to, kako veliki smo, da se lahko uničimo sami.
Brke si gladiš in zadržano se nasmihaš; kar povej: Ogenj, železo, ročaj, kolo, lupa, para, električna iskra, drezanje v atome, pogled v vse zanke in najtemnejše labirinte, kar je v tebi in okoli, pa tudi to, da se lahko uničiš sam – vse je uklenjeno v dròbec prastare resnice: rojstvo in smrt sta okova življenja: v tem loku si razpet.
Človeštvo je velik blok neobdelanega kamna; čas – kamnosek kleše kip. Veliko mora odbiti. Ostajajo drobci pod kipom. Tisočletja odpadajo. Morajo, sicer ne bo nikoli kipa. Kaj pa z drobci pod kipom?
