Tujci so prišli v hišo s težkimi koraki, da se je potresavalo od stropa. Maček v Samsonovem naročju se je stisnil in obstal v usločenem pričakovanju. Stenska ura se je enakomerno opotekala v svežino, ki je zavela od vrat.
Samson je z glavo zaiskal k vratom. Bil je od rojstva slep in živel je petnajsto leto svoje teme.
Dober dan! je pozdravil in gladil mačka po hrbtu, da bi udušil njegov strah.
Tujci so zasidrali svoje štorkljanje sredi kuhinje. Od njih je velo dušeno sopenje.
– Kje je oče? je vprašal eden od njih z glasom, ki je tipal v neznano.
Samsonu je glas zrastel, ko je vprašal, zakaj iščejo očeta.
Roke so ga povlekle z zapečka. Opotekal se je in se oprijel za štedilnik. V njem se je začelo razpredati vprašanje.
– Pelji nas k očetu! je zahteval tujec. Samson je stopil iz kuhinje in vrsta grobih čevljev je zdrsela za njim čez prag.
OD podbojev je kovinsko tlesknilo. Zdaj je vedel, da so v hiši partizani. Povedel jih je skozi hišo, otročje samozavesten zaradi svoje velike moči. Nemo so mu sledili, naperjeni čezenj v zatohle prostore, kjer jih je čakala praznota.
V kleti, sredi težkega vonja po hrastovem lesu in zorečem moštu, so ga spreumeli.
Pričeli so ga pretepati. To početje se mu je zdelo – čeprav so padali udarci trdo in na gosto – vodeno in tuje. Budilo je v njem davno pozabljeni ubčutek velikega začudenja. Ko mu je lica zalila lepljiva toplota, se je zgnusil nad svojo starostjo.
Zavohal je žganje in nosnice so se mu razprle, kot da hočejo vsesati vase moč, ki je s pijačo lila v tujce. Njegovo telo se je samohotno, kot sončnica nagnilo za vonjem. Tujec, ki ga je pretepal, se je razlezel v krohot.
Globoko v ustih je začutil grlo steklenice. Čez jezik, ki se je stisnil vase, je pričelo vanj liti žganje. Hotel je pljuniti, toda žganje je neustavljivo plalo skozi usta v grlo in po bradi. Prepustil se jim je, da so izpraznili steklenico vanj. Potem je zdrknil proti tlem. Iz njega je bruhalo sopenje.
Kmalu jih je pričel izgubljati. Ostal je sam s svojim vrtenjem. Padal je in tiščal roke k sebi, da se ne bi ujel. Ko se je odprl in pričel padati vase, ga je obšlo, da je bog.
Usta so se mu scedila v bebast razporek.
Dvignili so ga na noge. Med njihovimi rokami je odklecal ven, v jutro. Spustili so ga na tla, da se je s koleni in dlanmi uprl ob svet, ki se je širil pod njim.
– Oče! so bobneli glasovi čezenj. Kje je oče? so ga sunili, da se je mrtvo naslonil na zemljo.
Opotekaje je prišlo čez njegove ustnice. Vrgli so ga v travo, kjer je mrtvo obležal s prstjo v nosnicah.
Prebujanje je bilo dolgo in težko. Iz svinčene otopelosti ga je pričel dvigati šele očetov glas. To ni bil očetov glas, kakršnega je bil navajen – bilo je cviljenje, od katerega je smrdelo po znoju in strahu. Oče se je bal smrti.
Samson je začutil strmo, vedno blatno pot, ki vodi v dolino, zaslišal je sopenje pogrebcev in dež zemljenih grud čez krsto.
– Tovariši, eden naj gre po kramp! Glas, ki je nosil te besede, je bil droban in rahlo najeden kot glas stare ženske.
– Ne! se je očetov glas znova zvil v stokanje. – Ne morem si skopati jame!
V Samsona se je pričela naseljevati jama. Nad njo je stal oče in s krampom iskal dna v mastni prsti.
Nekje v temi je pričelo čisto na tiho in na redko kapljati.
Samson je prisluhnil.
– Kdo bo opravil? je vdrlo od zunaj.
Kapljanje je utihnilo. Samson se je potapljal v samoto. Postalo ga je strah.
– Držite ga!
Oče je zajavkal. Zdaj ni več moledoval, zdaj je tulil, da je odmevalo po Samsonu. Trije pari nog so zabegali po pesku.
Potem je kramp topo preklal lobanjo. Očetov krik se je vzpel in nato zlezel podse, kjer se je počasi umirjal.
V nastajajočo tišino se je pričela pregibati trava.
Samson se je potegnil za hropenjem in pod prsti začutil očetovo telo. Bilo je toplo in mehko in potresavalo se je kot žolca.
– Mrtev je! je šlo skozenj.
Trepetanje se je selilo po skorji, ki je ostala od Samsona. Skušal se ga je otresti, toda neustavljivo je vrelo od očeta vanj. Stekel je, da bi se ohranil.
Po nekaj korakih je padel. Nihče ni prišel za njim. Nato je še velikokrat padel vendar je vsakokrat noro zahitel dalje, stiskaje s sebe drget, ki ga je maličil. Tresenje pa je neusmiljeno rastlo, da je komaj odprl vrata, ko je prišel do doma.
Vrgel se je na tla in se prepustil drhtenju. Dolgo je tiščal glavo v grobo opeko. Življenje je plalo skozi njegovo telo, da se je stiskalo in spet spuščalo kot telo gosenice.
Potem je prišel maček. Potrkal je po njem z jezikom: drobno in toplo. Samson se je spet začutil. Maček se je pričel privijati obenj. Drsel je ob njem s prožnim, kot lok napetim telesom. Samson je posegel po živali. Njegovi trepetajoči prsti so ujeli mačkov vrat in se pričeli ožiti.
Maček je zamijavkal – najprej začudeno, potem proseče in nazadnje grozljivo, da je zavonjalo po trhnobi.
Samosonovi prsti so postali mirnejši Zdaj je lahko z eno roko davil mačka, z drugo pa lovil trepet njegovega telesa. Žival je divje brcala, dokler ji ni zmanjkalo moči. Potem so šli skozi njeno telo samo še lahkotni drgljaji. Toplo trepetanje je skozi Samsonove prste spet nalivalo polnost.
– Ubil sem ga! mu je zadovoljno prilezlo na ustnice, ko se je mačje telo v njegovih rokah umirilo.
Bil je mlad in lep in na obrazu se mu je lesketalo nekaj kot rosa.
