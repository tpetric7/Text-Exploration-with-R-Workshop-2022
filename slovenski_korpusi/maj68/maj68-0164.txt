radijska groteska
Šef Namestnik Oskar Krištof Margareta Mimi
ŠEF: Ste prišli z avtom?
NAMESTNIK: Ukazali ste, naj pridemo peš, gospod šef.
ŠEF: In v hišo ste stopili skozi glavna vrata?
NAMESTNIK: Da, gospod šef … Vedno pravite, da vzbudi pozornost prav tisti, ki prihaja skozi stranska vrata.
ŠEF: Dolgo ste že pri meni, a še vedno radi razlagate. Slekli ste samo učiteljsko suknjo, duše niste spremenili.
NAMESTNIK: Solan in Franco čakata na stopnicah.
ŠEF: Sem jaz tako ukazal?
NAMESTNIK: Niste, gospod šef … Toda mislil sem … Če bo kdo prišel, bosta vprašala po vašem sinu.
ŠEF: Po Oskarju?
NAMESTNIK: Ne, po gospodu Krištofu, zdravniku …
ŠEF: Ej, dragi moj namestnik, lahko vas pohvalim: ne znate neko svoje dejanje samo razlagati, temveč tudi imenitno zaplesti.
NAMESTNIK: Naj vzamem to kot pohvalo ali kot grajo, gospod šef?
ŠEF: Kakor hočete.
Premor, v sosednjem prostoru koraki.
NAMESTNIK (zaskrbljeno): Če dovolite, gospod šef, v sosednji sobi, se mi zdi, sem slišal korake.
ŠEF: Ne verjamem … Strežnica mi je malokar rekla, da so vsi zdoma. Brez skrbi. Bili so odmevi strahov, ki jih še niste preboleli … Želite cigaro?
NAMESTNIK: Hvala, ne kadim cigar.
ŠEF: Saj … Tu so cigarete.
NAMESTNIK: Prosim.
Premor.
ŠEF: Poročajte.
NAMESTNIK kašlja.
ŠEF: Vam ne diši cigareta?
NAMESTNIK: O hvala … Topniško baterijo bodo premestili. Pojutrišnjem. Zanesljivo.
ŠEF: Vedel sem, da ne smemo več odlašati.
NAMESTNIK: Strinjam se z vami, gospod šef. Začnimo ob zori.
ŠEF prehaja v zanos: Vsa velika dejanja v zgodovini so se začela ob zori.
NAMESTNIK: Strinjam se z vami, gospod šef. Vsi se strinjamo.
ŠEF: Morate se strinjati. Prisegli ste z mano.
NAMESTNIK: Prisegli smo.
ŠEF: Kdo me danes pozna? Malokdo. Kdo v svetu ve za mestece D.? Nekaj naveličanih zemljepiscev.
NAMESTNIK: Jutri bo o nas govoril ves svet. Mesto D. bo bliskovito osvojilo zgodovino.
ŠEF: Petinštiridesetega so mislili, da so nas dokončno steptali v prah. Toda mi smo se samo potuhnili v prah.
NAMESTNIK (priliznjeno, naivno): Potuhnili v prah, imenitno povedano, gospod šef.
ŠEF: A prišel je čas, da naš svet spet dvignemo iz prahu …
Začne korakati po sobi, v daljavi marš, podloženo.
NAMESTNIK: Prišel je čas …
ŠEF: … kajti pravica je na strani boljših …
NAMESTNIK: … boljših …
ŠEF: … in močnejših!
NAMESTNIK: … in močnejših!
ŠEF (groteskno): Jutri bomo svet spet krojili po naši meri! Svoboda – po naši meri! Enakost – po naši meri! Pravica – po naši meri!
NAMESTNIK (je ponavljal za njim, zdaj zaploska): Bravo, gospod šef! Bravo! Rojen govornik ste. Škoda, da vas niso pravkar slišali naši meščani.
ŠEF: Jutri bi naredili zborovanje vseh somišljenikov.
NAMESTNIK: Vedno več jih je, gospod šef.
ŠEF: Sklenil sem, da ne bomo sprejemali strahopetcev, ki so se v letih po vojni omehkužili z mirom. Dovolj imamo ljudi, ki niso nikoli pozabili, kateremu svetu pripadajo.
NAMESTNIK: Mladina je na naši strani.
ŠEF: Ne vsa, dragi namestnik. Kadar sva sama, si ne mečiva peska v oči. A storiti moramo vse, da si jo pridobimo. Kdor si jo osvoji, je pospravil že pol zmage.
NAMESTNIK (zaskrbljeno): Vseeno mislim, gospod šef, da je nekdo v sosednji sobi. Rekel bi, da se ne motim. Razločno sem slišal.
ŠEF: Tako?! Pa poglejva.
Koraki, vrata.
ŠEF: Ti si, Krištof!? Hm.
KRIŠTOF (v sosednji sobi): Ja, oče.
ŠEF: Si že dolgo v sobi?
KRIŠTOF: Nekaj časa že.
ŠEF: Hm … (Zapre vrata, važno): Gospod namestnik, navsezadnje ste imeli prav … Slišali ste strahove. Hm. (Naglo.) Zdaj pa pojdite in takoj …
Preglasi ju gong, premor.
ŠEF: Krištof … Nekaj bi se pomenila.
KRIŠTOF (mirno): Lahko, oče.
Telefon.
KRIŠTOF: Samo trenutek, prosim, telefon me kliče … Halo!
ŽENSKI GLAS (v telefonu): Halo! Halo! Halo!
KRIŠTOF: Ja, prosim … Prosim …
GLAS (razburjeno): Nujno … Prosim vas Pridite k mojemu sinu. Nujno! Saj ste doktor Franz?
KRIŠTOF: Ja, pri telefonu.
GLAS: Pridite … Sin … Najbrž bo pljučnica.
KRIŠTOF: Ste izmerili vročino?
GLAS: Pridite … 40 ima … Prosim vas …
KRIŠTOF: Koliko pa je otrok star?
GLAS: Deset mesecev …
KRIŠTOF: Hm … Seveda … Takoj pridem.
GLAS: Bojim se, gospod doktor … Slaboten je …
KRIŠTOF: Precej pridem … Naslov, prosim.
GLAS: Beethovnova 12 …
KRIŠTOF: Beethovnova 12 …
GLAS : Gospod doktor, prosim …
KRIŠTOF: Čez deset minut bom pri vas. (Odloži slušalko.)
ŠEF: Torej …
KRIŠTOF: Za daljši razgovor nisem, to vidite.
ŠEF: Od tebe je odvisno, kako bo dolg.
KRIŠTOF (hodi sem in tja, pokliče): Mimi! Pripravite mi dežnik, zdi se mi, da dežuje.
MIMI (iz sosednjega prostora): Takoj, gospod.
ŠEF: Ne motim se. Slišal si ves pogovor, ki sem ga pravkar imel s svojim namestnikom. Ali ne?
KRIŠTOF: Res. Ne motite se.
ŠEF: To je bil drugi del pogovora. Poznaš tudi prvega?
KRIŠTOF: Poznam … Prosim, pohiteti moram. Pozneje lahko nadaljujeva.
ŠEF: Še minute ne moreva odlašati.
KRIŠTOF: Potem moram oditi kar tako.
ŠEF: Ne moreš kar tako.
KRIŠTOF: Kako ne morem?!
ŠEF: Prišel boš samo do stopnic … Tam stoji namestnik s svojimi pomočniki … Solan, Franco – sami zanesljivi dečki …
KRIŠTOF: To je kratko malo nasilje!
Nagli koraki, vrata, spet koraki, vrata zaloputnejo.
ŠEF: Si se prepričal?
KRIŠTOF (odločno): Toda jaz moram iz hiše! Moram. Zdravnik sem. Kličejo me k otroku, ki ima pljučnico … Deset mesecev star otrok …
ŠEF: Nocoj gre za višje stvari.
KRIŠTOF: V mojem primeru gre za človeka.
ŠEF (s poudarkom): Rekel sem, da gre za višje stvari, doktor Krištof Franz … Gre za naše ljudi, za naše meščane, za naš svet …
KRIŠTOF: V grozi spoznavam vašo višjo stvar. Zadnje noči sem prebil na pol bede. Zdi se mi, da znova doživljam leto petinštirideseto … Bil sem še otrok, ko so me vlačili po frontah …
ŠEF: Tudi tebe bomo maščevali.
KRIŠTOF (glasno): Nočem vašega maščevanja! Nočem! Obrnili bi ga radi v svojo korist!
Premor.
KRIŠTOF (mirneje): Oče, pusti me k otroku. Pohitel bom naravnost k njemu, v Beethovnovo ulico, in se takoj vrnil.
ŠEF: Ne morem tvegati … Strahovi gospoda namestnika lahko zamahnejo tudi po meni, po našem načrtu, ki ga bomo začeli uresničevati ob zori. Vmes ne sme biti ničesar več, tudi usmiljenja ne, če klic iz Beethovnove ulice tako imenuješ …
KRIŠTOF: Spomnil sem se. Telefoniral bom kolegu. Pogledal bo k otroku.
(Dvigne slušalko, trese telefon.)
KRIŠTOF: Halo! Kaj je to?! Halo!
ŠEF: Prepozno si se spomnil, sin. Telefon, žal, ne dela več.
KRIŠTOF (odvrže slušalko): Prekleto …
ŠEF: Stvar je v tem, da ti, Krištof, ne razumeš našega načrta. Nikoli ga ne boš razumel, vedel sem to … Oskar je drugačen.
KRIŠTOF: Oskar ni kot otrok crkaval po strelskih jarkih … O zadnji vojni ne ve ničesar, vi ste mu jo vsa leta slikali kot junaški ep, končne zmage nasprotnikov sploh ni bilo … Tudi v šolskih učbenikih je vse lepo okrašeno z zmagami …
ŠEF: Ti si po materi, Krištof … Že ko si delal prve korake, smo vedeli, da si boš izbral poklic, v katerem se boš lahko izkazal z usmiljenjem, človekoljubjem … Toda človekoljubje je laž in usmiljenje strahopetnost!
KRIŠTOF (s sarkazmom): Bravo, gospod šef! Po vsem svetu so, ki bi vam zdajle zaploskali …
Vrata.
MIMI: Ne boste potrebovali dežnika, gospod?
ŠEF: Spravite ga!
KRIŠTOF: Počakajte, Mimi … Oče … Pomislite, tudi vaš mlajši sin, vaš Oskar, bi lahko imel zdajle pljučnico …
ŠEF: Oskar je zdrav. In če bi tudi moral zdajle k njemu, te ne bi pustil iz hiše … Odnesite dežnik!
Premor.
ŠEF: Prekleta cigara, ne diši mi …
KRIŠTOF: Kadar vam ne diši cigara, potrebujete injekcijo.
ŠEF: Hm … Počakal bom še … Prebodel si mi že vse telo … Vedno pogosteje … Torej veš o našem načrtu vse, ali ne?
KRIŠTOF: Ne vem, če vem vse …
ŠEF: Lahko ti ga razložim. Celo prav je, da ti ga razložim. Prav nocoj, ko trpiš zaradi človekoljubja … Torej poslušaj, prav natanko poslušaj: Kakor veš, se je na robu našega mesta utaborila topniška baterija z velikim dometom, kar še posebej poudarjam. Ob zori bom s svojimi ljudmi top zavzel. Vse smo dobro premislili in moji ljudje so izkušeni vojaki … Nato bomo začeli na moj znak streljati na drugo stran …
KRIŠTOF: … na drugi strani bodo precej mislili, da smo začeli z vojno …
ŠEF: … prestrašeno bodo pritisnili na gumbe, atomske rakete se bodo dvignile in poletele …
KRIŠTOF: … in začela se bo tretja svetovna vojna …
ŠEF: Tretja in zadnja.
KRIŠTOF: Ne. Zadnja samo za nasprotnika. Velikan, ki je na tej strani, bo hitrejši.
KRIŠTOF: Aha, velikan, ki je na tej strani …
ŠEF: Velikanu na tej strani se prijateljsko smehljamo samo začasno …
KRIŠTOF: Dokler ga boste potrebovali.
ŠEF: Ne tajim.
KRIŠTOF: In naše lepo mesto bo ostalo, kajne?
ŠEF: Morebiti bo nekoliko porušeno. A to nič ne de. Tudi v zadnji vojni so nam ruševine samo koristile.
KRIŠTOF (prizanesljivo mehko): Oče, bolni ste, zelo ste bolni.
ŠEF: Zdrav sem! Vse se bo zgodilo natanko po načrtu.
KRIŠTOF: In velikan, ki bo ostal?
ŠEF (S poudarkom): Ostali bomo samo mi.
KRIŠTOF: To diši po hijeni.
ŠEF: To diši po kondorju.
KRIŠTOF: A ne diši nič lepše.
ŠEF: To me pač ne moti.
KRIŠTOF: Torej bodo ljudje tretjič umirali za vas, za naše mesto?
ŠEF: Prelepili jim bomo duše s prepričanjem, da umirajo za boljši svet.
KRIŠTOF: Upam, da ne bom med tistimi, ki bodo ostali.
ŠEF: Da mi le Oskar ostane.
Vrata.
MIMI (iz sosednjega prostora): Gospod …
KRIŠTOF: Ja, Mimi?
MIMI: Gospa je naročila, če je do šestih ne bo, da jo pokličete po telefonu na kliniko.
KRIŠTOF: Hvala, Mimi.
Premor.
ŠEF: Ne moremo več odlašati. Nekdo mora sprožiti.
KRIŠTOF: Milijoni ljudi po svetu s strahom čakajo na tistega, ki bo sprožil prvi … In ker so pač ljudje, obenem upajo, da tistega nikoli več ne bo …
ŠEF: Upajo tisti, ki jih v tej vojni nismo mogli več odrešiti njihove manjvrednosti … Razen tega … Kratko malo: Nasprotnik nam s svojimi idejami razjeda tla pod nogami.
KRIŠTOF: Nasprotnikovih idej ni tako lahko porušiti kot njihove ljudi in palače.
ŠEF: Vse je že odločeno. S filozofiranjem nas ne boš zaustavil niti za minuto. Nastopil je ugoden trenutek, ko lahko izzovemo oba velikana … Ob zori bom sprožil prvo salvo.
KRIŠTOF: In kako pravzaprav mislite z mano?
ŠEF: Nič ne mislim … Le z družino boš ostal do zore v hiši. Če boste kaj potrebovali, povej namestniku, stal bo pred vrati. Razen tega boš pri roki. Zdi se mi, da mi boš moral dati injekcijo …
Gong, koraki, vrata.
KRIŠTOF: Mimi!
MIMI: Ja, gospod!
KRIŠTOF: Se je žena vrnila?
MIMI: Ne, gospod … Gospod Oskar je prišel.
KRIŠTOF: Hvala.
MIMI: Gospod …
KRIŠTOF: Ja?
MIMI: Še zdaj niso prinesli mleka. Rabila bi ga za Roberta. Hotela sem ponj, a me ne pustijo iz hiše.
KRIŠTOF: Ostanite v kuhinji. Mimi … Počakala bova na ženo.
MIMI: Razumem, gospod.
Premor, vrata.
KRIŠTOF: Dober dan, Oskar.
OSKAR (domišljavo): Zakaj me pozdravljaš prvi? Vstopil sem, jaz bi moral pozdraviti.
KRIŠTOF: Stal si pri vratih in nisi odprl ust.
OSKAR: Menda ti taka stvar ne žre tvojih zdravniško trdnih živcev?
KRIŠTOF: Mogoče mi jih danes žre.
OSKAR: Aha … Danes … Zaradi tistih, ki stojijo na stopnicah in pri vratih, kaj … Veš. Tudi po ulici pred hišo se sprehajajo.
KRIŠTOF: Motiš se. Gre za živce, ki so globlje, kot jih ti poznaš.
OSKAR: Požvižgam se na tvoje globine!
Premor.
OSKAR: Ne vem čisto natanko, kaj se nocoj pripravlja v naši hiši. Toda kolikor poznam očeta, gre za nekaj pomembnega.
KRIŠTOF: Kolikor ga jaz poznam, doslej v življenju še ni naredil nič pomembnega.
OSKAR: Čakal je na svoj dan. Meni in še marsikateremu mojih let je pokazal na otipljiv cilj …
KRIŠTOF: Morebiti, a to je grozljiv cilj. Toda najprej gre za očetov osebni obračun: že trideset let skuša razširiti svojo tovarnico. Vedno je živel v senci velikih podjetnikov. Po vojni so mu malone zavili vrat prav tisti, ki so jim med vojno bombe do tal porušile tovarne. Zgradili so nove, z modernimi stroji, nikoli več jih ne bo dohitel.
OSKAR: Ni res! Lahko jih dohiti in prehiti.
KRIŠTOF: Da si da v tretji vojni vse do tal porušiti?
Premor.
OSKAR: Krištof, zastavil ti bom vprašanje … Če bi smel nocoj iz hiše, kam bi pohitel?
KRIŠTOF: Vprašuješ, da bi še iz mojih ust slišal odgovor, ki ga že tako poznaš.
OSKAR: Fuj!
KRIŠTOF: Prekleto, Oskar, žrtev si povojne šole. Zato nisi sam kriv za prejšnjo besedo.
OSKAR: Ko se je prejšnja končala, mi je bilo tri leta … Tako rekoč ne spominjam se je. Pa mi ni prav nič žal tega spomina. Kakor vidim, spremljajo spomine predsodki.
KRIŠTOF: Rasel si s časom, ko smo v gospodarskem vzponu, v osebnem ugodju naglo pozabljali na vojne strahote, in povrhu smo poskrbeli, da so se nekateri dogodki zabrisali, druge pa smo obračali po svoje …
OSKAR: Oh, daj no, saj si kdaj pa kdaj še zmerom priredimo kakšno majhno lokalno vojno …
KRIŠTOF: Ni majhnih vojn, vsaka vojna je velika … In ponavljam: Tudi na račun teh vojn so se za nekatere grozljivo večala udobja …
OSKAR: Če bi se po tej drugi svetovni vojni vsi okužili s filozofijo, kakršno oznanjaš ti, Krištof, potem …
KRIŠTOF: … potem bi bili danes za mir in nevtralnost …
OSKAR (zakliče): Ah, tudi to je filozofija strahopetcev, in tistih, ki še niso dovolj pripravljeni na novo vojno.
KRIŠTOF: To so strašne besede, Oskar … Kot očetu ti gorijo oči …
OSKAR: Ponosen sem na svojega očeta!
KRIŠTOF: Čeprav veš, da je bil med vojno poveljnik koncentracijskega taborišča.
OSKAR: Koncentracijska taborišča niso bila nič drugega kot s sodobnimi metodami organizirana naravna selekcija.
KRIŠTOF: Zdaj vem. Kadar me pogledaš, imaš v mislih: primerek za selekcijsko taborišče …
OSKAR: Prav tako mislim.
KRIŠTOF: Res. Nimaš predsodkov … A spomnil bi te, Oskar, da imava istega očeta.
OSKAR: Ti si po materi, to je več kot očitno … Bila je iz rodu čvekavih tribunov …
KRIŠTOF: Ponosen sem na njen rod …
Premor.
KRIŠTOF: Čudno, da Margarete še ni.
OSKAR: Vidim. Potreben si tolažbe.
KRIŠTOF: Ti se najbrž nikoli ne boš toliko ponižal, da bi iskal tolažbe v ženskem naročju.
OSKAR: Ženske še za hišni okras niso dobre. Pomehkužijo te.
KRIŠTOF: Pa te vseeno vidim, da večkrat prevažaš dekleta s svojim oplom. Sicer je res, da jih tudi večkrat menjaš.
OSKAR: To so študentke. Skupaj hodimo na predavanja. Dekleta je treba menjati, jih poniževati, da se bodo končno rešile tisočletne manjvredne ženskosti.
KRIŠTOF: O, po vojni so nas že v marsičem dohitele!
OSKAR: Samo da nimaš ti pri tem nobenih zaslug.
KRIŠTOF: … Hm … Kmalu bomo popolnoma brez slabosti. Za to skrbijo naši vrli generali, junaki, ki nosijo polne prsi odlikovanj. Kmalu bomo pozabili na vsa grda dejanja, ki smo jih kdaj zagrešili. Za to skrbijo naši zavedni, čistokrvni zgodovinarji.
V sosednji sobi ropot, klici, govorjenje.
OSKAR: Menda je očetu spet hudo.
KRIŠTOF: Če lahko dvigneš duh v popolnost, telesa ne moreš … Niso moje besede.
OSKAR: A so prazne! Očeta ste pokvarili taki zdravniki, kot si ti.
KRIŠTOF: Kakšen zdravnik pa sem?
OSKAR: Zdravnik, ki z injekcijami mehkuži telo.
Vrata.
NAMESTNIK: Gospod doktor, oče bo potreboval injekcijo.
KRIŠTOF: Hm. Oskar je drugačnega mnenja.
OSKAR: Vrnite se k očetu, gospod namestnik.
NAMESTNIK: Mislim … Gospod šef se ne bo pomiril brez injekcije. In prav nocoj mu je potrebna popolna zbranost.
OSKAR (ukazujoče): Vrnite se k njemu, sem rekel.
NAMESTNIK: Če mislite … Toda dvomim. Pošteno ga je prijelo. Res … Prosim vas, stopite z mano.
OSKAR: Že grem.
Govorjenje se približa.
ŠEF (glasno): Krištof!
KRIŠTOF: Tu sem, oče.
ŠEF: Torej mi nočeš več pomagati?
KRIŠTOF (mirno): Rekli so, da vam injekcija ni več potrebna.
ŠEF: In tvoja zdravniška vest?
KRIŠTOF: Hm … Zdravniška vest? Vest? Saj ste mi jo zapravili. Niste me pustili k bolnemu otroku.
NAMESTNIK: Ne primerjajte svojega očeta s tistim otrokom!
KRIŠTOF: Saj imate prav, gospod namestnik. Tisti otrok je nekaj drugega … Zanj mi je žal …
OSKAR (strastno): Ubijem ga, oče!
ŠEF (razdvojeno): Ubij ga! Ubij … Ne! Ne … Pusti ga … Pusti ga, prosim te …
OSKAR: Oče, ne ponižujte se.
ŠEF: Mora mi dati injekcijo, razumeš? Mora … Mora …
KRIŠTOF (mirno): Dal vam jo bom. Takoj bo pripravljena.
ŠEF (norčavo bolno): Ste slišali? Rekel je, da mi jo bo dal … Kako mirno je rekel… Kako mirno … Mirno … (zakriči): Ne! Ne maram je! Ubil me boš z njimi … Ubil me boš … Proč! Proč! Proč …
OSKAR: Pomagajte mi, gospod namestnik. V posteljo mora …
Glasovi se oddaljijo.
Gong.
Otroška trobenta se približa.
MARGARETA (s sproščenim smehom): O! Krištof! Očka! Zadremal si … Glej ga no …
KRIŠTOF (trudno): Samo za hipec sem se naslonil na mizo.
MARGARETA: So te spet mučili? Ti obiski. Vedno pravim. Naše mesto ima premalo zdravnikov.
KRIŠTOF: Ni bilo hudega, Margareta.
Otroška trobenta, veselo.
MARGARETA: Ga vidiš, našega sina? V izložbi je zagledal otroško trobento. Ni dal miru, morala sem mu jo kupiti … No, Robert, odnehaj malo … Robert! (Smeje.) Vso pot do doma je piskal, piskal … Ljudje so se nenehoma ozirali za nama.
KRIŠTOF: Kar vidim te, kako si bila ponosna.
Otroška trobenta.
MARGARETA: Veš, premišljevala sem … Mislim … Naj bo naš Robert nekoč glasbenik … Pianist … Ali violinist …
KRIŠTOF: Glasbenik? Zadnjič si mu kupila čopič in barve in si rekla, naj bo slikar … Van Gogh … Cezanne … Picasso …
MARGARETA: Kaj ne bi mogel biti oboje?
KRIŠTOF: Margareta, mislim, da je ena umetnost dovolj težka za enega človeka …
Premor.
KRIŠTOF: Dolgo sta hodila. Pozno je že … Kako je bilo na kliniki?
MARGARETA: Odslej ti bom kot zdravniku bolj zaupala.
KRIŠTOF: Me veseli. … Čeprav ga je že dovolj po svetu, vsaka brazgotina in vsaka bolečina le ni rak.
MARGARETA: Vseeno bom šla večkrat na kliniko, drugače ne bom mirna.
KRIŠTOF: Res. Dobro zdravilo. A vedno bolj redko.
V sosednji sobi govorjenje, ropot.
MARGARETA: Oče?
KRIŠTOF: Ja …
MARGARETA: Mu ne boš dal?
KRIŠTOF: Me bodo že poklicali.
Vrata.
MIMI: Dober dan, gospa … Lahko odpeljem Roberta?
MARGARETA: Kar, Mimi. Takoj pridem.
MIMI: Naj pripravim kopel?
MARGARETA: Ne bova ga kopali. Mimi … Bojim se … Ko da ima vročično čelo …
MIMI: Prav, gospa.
Otroška trobenta se oddalji.
KRIŠTOF: Ne boj se … Najbrž ga je le trobenta malo razgrela …
MARGARETA: Krištof … Kaj pomenijo ljudje na stopnicah, pred vrati?
KRIŠTOF: Pomenijo, da ne smemo iz hiše, Margareta. Nocoj ne več, do zore ne več …
MARGARETA: Ne razumem.
KRIŠTOF: Uporabil bom star, častitljiv stavek: Naše mesto bo čez nekaj ur stopilo v zgodovino … Po zaslugi očeta in njegovih pomočnikov … Sedi k meni, Margareta … (Premor.) Nikoli mi ni bilo žal, da sem se poročil s tabo. Oče mi je sicer branil, bila si še študentka, brez premožnih staršev, v vašem rodovniku ni bilo z medaljami okrašenih junakov …
MARGARETA: Krištof …
KRIŠTOF: Ko sva se kot študenta spoznala, sva doživela čudovite dneve. Naše mesto ima prelepe stare ulice z zgovornimi kramarji, zakotne gostilne, kjer dan in noč brlijo zastrte svetilke, tu je park, in celo svojo reko ima, majhno sicer, a dovolj veliko, da je ob njej speljana pot za sprehode …
MARGARETA: Krištof?! Zakaj mi to pripoveduješ?
KRIŠTOF: Ker … ker bi se rad prepričal, če sem še človek, kot sem bil včeraj, lani, petinštiridesetega leta, ko sem kot razočaran smrkavec odvrgel puško …
MARGARETA (zaskrbljeno): Ste se sporekli? Povej!
KRIŠTOF: Malo smo se res … Ni mi žal … Reči pa moram, da sem si oddahnil, ko si vstopila z Robertom.
MARGARETA: Prepozno sva si začela zidati svojo hišo … Toda čez dva meseca, mislim, se bomo lahko vselili … (Zagori v pričakovanju.) Opremili ti bomo ordinacijo … Spotoma sem bila v trgovini. (Smeje.) Bili so strašansko uslužni, saj jih poznaš, nemudoma so hoteli vse instrumente odpeljati na dom. Komaj sem jim dopovedala, da se še nismo preselili …
Premor. V sosednji sobi otroška trobenta, ki jo preglasi govorjenje, ropot.
KRIŠTOF: Poslušaj me, Margareta. Glej mi v oči. Bodi razumna, kot si bila vedno.
MARGARETA: Poslušam te.
KRIŠTOF: Oče je postal skrajno nerazsoden. Naglo se pogreza v svoj svet. Maščevati se hoče za svoje nepomembno življenje. Ni prvi in ne zadnji. Njegova bolezen je od ure do ure hujša.
MARGARETA: Ti ga ne moreš več zdraviti, Krištof. Pošlji ga na kliniko. Če nisi že predolgo odlašal.
KRIŠTOF: Ne mara. Dobro veš, da sem to že stokrat predlagal. Vedno močnejše injekcije pa niso noben izhod.
MARGARETA : Potem … potem ga moraš spraviti na kliniko pač zgrda.
KRIŠTOF: Tudi to smo najbrž že zamudili.
MARGARETA: Kako zamudili?
KRIŠTOF: Poslušaj … S svojimi pomočniki je naredil blazen načrt, ki pa ga je mogoče brez težave uresničiti … Ob zori bodo zajeli top, ki je zakopan na polju zunaj mesta, in začeli streljati … Nasprotnik bo seveda odgovoril s svojimi topovi, sprožili se bodo gumbi, poletele bodo atomske rakete …
MARGARETA: To vendar pomeni vojno!
KRIŠTOF: … ki je njihov cilj! Očeta je obsedla misel, da tako rekoč nekaj rešuje, rešuje nekaj velikega …
MARGARETA: Krištof, saj … saj … to je kratko malo … Ne, ne, ne smemo dopustiti … S svojim načrtom bi uničili vse … tudi naše mesto, najino komaj dograjeno hišo …
KRIŠTOF: Oče je prepričan, da bo preživel sodni dan in da bo nad ruševinami zaplavala spačena gloriola njegovega sveta.
Otroška trobenta.
MARGARETA: Toda Krištof, kaj lahko ukreneva?!
KRIŠTOF: Dosti in nič … Dosti: Če bi se kdo prebil iz hiše in še v pravi čas obvestil policijo, kliniko … A nič: Zastraženi smo, da še prsta ne spraviš skozi vrata.
MARGARETA: Prehudo bi bilo, če bi bilo brezupno …
Vrata.
MIMI: Gospa … Robert joče. Noče večerjati.
KRIŠTOF: Margareta, pojdi k otroku.
MARGARETA: Ne vem, komu sem ta trenutek bolj potrebna.
KRIŠTOF: Pojdi in se vrni … Razmislil bom še …
MARGARETA: Prav, Krištof … Bilo bi preneumno, če bi se to zgodilo.
KRIŠTOF: Ne bi se zgodilo prvič v zgodovini …
Gong.
Vrata, govorjenje glasneje.
NAMESTNIK: Gospod doktor, pripravite brizgalko.
KRIŠTOF: Mi že zaupate?
NAMESTNIK: Nič bolj kot prej.
KRIŠTOF: Torej so vas prisilile razmere.
NAMESTNIK: Injekcijo mu bom dal jaz. Vi jo boste samo pripravili.
KRIŠTOF: Zelo kratkovidno. Injekcijo lahko pripravim po svoje.
NAMESTNIK: Lahko že. Toda vi je ne boste.
KRIŠTOF: Po vsem tem, kar se je danes zgodilo v tej hiši, ne morete biti tako zelo prepričani.
NAMESTNIK: Vi se kljub vsemu niste spremenili. Ostali ste zdravnik, ki že ves trpi, ker ni mogel k bolnemu otroku in ki še vedno pripravlja pravilne doze injekcije.
KRIŠTOF: Vaše besede bi mi pravzaprav lahko bile v olajšanje, vendar … Gospod namestnik, tu je brizgalka. Pazite. Tako jo primite. In še košček vate … Še trenutek, prosim … Bi smel zdajle k bolnemu otroku? … Če vam obljubim, da se brez ovinkov vrnem?
NAMESTNIK: Ne pozabite: Do zore nam je ostalo le še nekaj dragocenih ur. Preveč bi tvegali, če bi vas pustili iz hiše. Obljube so v takih trenutkih brez vrednosti … Razen tega tistemu otroku najbrž sploh niste več potrebni … Hvala lepa, gospod doktor …
Vrata, šefovi glasovi so vse glasnejši.
OSKAR: Oče nori …
NAMESTNIK: Brizgalka ga bo odrešila.
OSKAR: Še vedno sem proti temu. Kriza bo minila. Dovolj velik mož je, da lahko premaga tudi svoje telo.
NAMESTNIK: Poslušajte, gospod Oskar …
ŠEF (kriči iz sosednje sobe): … in jutri mi bo svet ležal pred nogami … Jutri … Prekleti … Jutri … Živel, bodo klicali … Živel! Prekleti … Živel … Prekleti …
Vrata, glasovi v trenutku zamrejo.
OSKAR (s pridušeno jezo): Krištof, zaprl si vrata …
KRIŠTOF (mirno): Pojdite k njemu, gospod namestnik, samo pazite, da vam je ne zbije iz rok.
OSKAR: Rekel sem, da je to proti mojim načelom … Očeta želim videti v pravi podobi. Premaga naj še to slabost … Injekcije so kot iluzije – škodljive …
NAMESTNIK: Tokrat vas ne bom ubogal, gospod Oskar …
Premor.
OSKAR: Krištof … Tu imaš listek, ki si ga zalučal na cesto.
KRIŠTOF (zaprepadeno): Ti si ga našel? Si bil zunaj?
OSKAR: Ne. Prinesel ga je eden očetovih pomočnikov. Komaj ga je opazil. Brez zvezd je nocojšnja noč.
KRIŠTOF (bolj zase): Morebiti se rešujem preveč nagonsko, nepremišljeno …
OSKAR: Kakor vidiš, so tvoji poskusi popolnoma brezupni … Sanjski domislek bednega intelektualca. Lahko greš k Margareti in ji pomagaš okopati Roberta … (s cinizmom). He, in potem mu napudraš ritko, he, he, he, ga odneseš v posteljico in mu poveš pravljico o princeski z dobrim dobrim srčkom …
Kot v daljavi otroška trobenta.
KRIŠTOF: Oskar, za pravljice si bil prikrajšan … Meni jih je pripovedovala mama, a ko si se rodil ti, je umrla …
OSKAR: …in tako mi srca ni več utegnila razmehkužiti s pravljicami …
KRIŠTOF: Šolal si se v očetovi domači kasarni … In pozneje vem, kako si študiral v gimnaziji. Plačeval si kolegom, da so ti prebrali knjige in ti napisali obnove.
OSKAR: Že takrat sem bral samo knjige, ki opisujejo našo resnično zgodovino. Vse druge so dolgovezne, plehke, sentimentalne, požgal bi jih, pisatelje pa kaznoval s prisilnim delom.
KRIŠTOF: Najbrž ti ni neznano, da so jih v zadnji vojni mnogo požgali.
OSKAR: Vem samo to, da so jih premalo!
KRIŠTOF: O gorje! Z Margareto pa se boriva, da bi najin Robert preživel jutrišnji dan …
Vrata, ropot, govorjenje.
NAMESTNIK: O bog, razbil mi je brizgalko …
OSKAR (se zasmeji): Oo … hoho, ooo, razbil jo je … Imenitno!
KRIŠTOF: Opozoril sem vas, gospod namestnik.
NAMESTNIK: Najprej me je čisto mirno sprejel. Nič ni govoril, vdano si je zavihal rokav. Približal sem se mu, potem pa je nenadoma začel strmeti vame kot vol, zahropel je. Prestrašil sem se, planil je nadme ter me začel divje preganjati po sobi, dokler me ni ujel, mi iztrgal brizgalke ter jo zdrobil v pesti kot hrošča …
OSKAR (se glasno smeji).
KRIŠTOF: Ne morem več pomagati. Imel sem eno samo.
NAMESTNIK: Potem je omahnil in obležal.
OSKAR (v smehu): Hoteli ste mu vzgrizniti slabost, hohoho, pokazal vam je, da je še dovolj močan …
NAMESTNIK: Poslal bom svojega pomočnika po drugega zdravnika.
OSKAR: Nikogar ne boste nikamor pošiljali.
NAMESTNIK: Vaš oče brez zdravniške pomoči ne bo mogel iz hiše, toliko ga zdaj že poznam. Ne gledam njegovega napada prvič.
OSKAR: Prepustite vso skrb meni, gospod namestnik. Pridite!
Gong.
MARGARETA: Krištof, pojdi nekaj pojest. V kuhinjo menda smeš.
KRIŠTOF: Hvala, Margareta, ne bom.
MARGARETA: Naj rečem Mimi, da ti prinese sem?
KRIŠTOF: Ne, ne, ne bom …
Premor.
KRIŠTOF: Je Robert zaspal?
MARGARETA: Nemiren je … In zdi se mi, da pokašljuje.
KRIŠTOF: Da res ne bi bila vročica zaradi trobente?
MARGARETA: Mogoče sem ga preslabo oblekla. Nisem vedela, da je tak veter …
Premor.
MARGARETA: Rekla sem Mimi, naj mu pove pravljico.
KRIŠTOF: Bolje bi bilo, če bi mu jo povedala ti.
MARGARETA: Misliš?!
Premor.
V sosednji sobi otroška trobenta.
MARGARETA: Krištof … Si se česa domislil?
KRIŠTOF: Poskusil sem že … Mogoče prav neumno, nič iznajdljivo. Napisal sem dvoje pisem in ju naslovil na prijatelja na kliniki in na policijo ter pripisal še prošnjo za najditelja, da bo opravil veliko delo, če bo pismo nemudoma odnesel naslovljencem. Nato sem pisma privezal k polenu in jih zalučal skozi okno na cesto. Hm, nasmehni se, Margareta.
MARGARETA (neučakano): Krištof! Pa saj to je pametna misel! Pisma je že prav gotovo kdo našel, vsak trenutek lahko pričakujemo …
KRIŠTOF: Ne, ne, Margareta, ne hvali me prezgodaj. Eno pismo so mi že vrnili. Našel ga je očetov pomočnik.
MARGARETA: In drugega?
KRIŠTOF: Ne vem. Najbrž še vedno leži na cesti. Temna noč je, nihče ga ne bo odkril.
MARGARETA: Mogoče vendarle.
KRIŠTOF: Ne zanašajva se … Kratek čas je še do zore … Ob zori pa bodo sprožili: z očetom ali brez njega.
Vrata.
MIMI: Gospa, Robert ne more zaspati … Premetuje se po postelji. Bojim se, da ima vročino.
MARGARETA: Precej prideva. Mimi. Vrnite se k njemu.
KRIŠTOF: Upam, da mu bom lahko pomagal.
MARGARETA: Ne more biti nič hudega.
KRIŠTOF: Popoldne so me klicali k bolnemu otroku … V Beethovnovo ulico … Nevarna pljučnica … Niso me pustili iz hiše.
MARGARETA: Prosim te, Krištof, ne očitaj si. Če so ti zastražili vrata …
KRIŠTOF: Očitek ostane očitek, ne pozna nobenega opravičila.
MARGARETA: Saj … saj bova nekaj storila.
KRIŠTOF: Da, res. Nekaj morava storiti. Vendar se bojim, da raste moja hrabrost počasneje kot obup.
MARGARETA: Poglejva k Robertu. To lahko najprej storiva.
Otroška trobenta bliže.
KRIŠTOF: Res. Vročino ima … Puls … Nič prida.
MARGARETA: Kaj boš storil?
KRIŠTOF: Počakajva še.
MARGARETA: Mimo naju gleda, trobento stiska v roki.
MIMI: Kaj lahko pomagam, gospa?
MARGARETA: Prinesite še eno odejo, Mimi … Zebe ga …
Koraki.
NAMESTNIK: Tu ste.
KRIŠTOF: Zelo se bojite zame, gospod namestnik.
MARGARETA (prizadeto): Tu je naša spalnica. Vsaj potrkali bi bili lahko.
NAMESTNIK: Nocoj so drugačne okoliščine, gospa Margareta.
KRIŠTOF: Kaj želite?
NAMESTNIK: Pojdite z mano k šefu.
MARGARETA: Ostati mora pri otroku, bolan je.
KRIŠTOF: Brez smisla je, če je Oskar pri njem.
NAMESTNIK: Gospod Oskar je v pritličju. Študira načrt.
KRIŠTOF (se odloča): Hm … Pravzaprav. Kaj bi mu še lahko pomagal? Dobro … Margareta, precej se vrnem.
Koraki, vrata, koraki.
Premor.
KRIŠTOF: Zelo mirni ste, oče.
NAMESTNIK (šepetaje): Ne norčujte se, gospod Krištof, gospodu šefu trepeče vse telo.
ŠEF (zadržano, bolno): Le pridi bliže … Se me bojiš? Saj praviš, da sem miren … miren … miren …
KRIŠTOF: Hotel sem vam dobro.
ŠEF (stiska zobe v bolečini): Krištof … Vse prevečkrat imaš to besedo na jeziku … Tvoj pocukrani humanizem … Zavoljo tega sem te vedno sovražil …
NAMESTNIK: Gospod šef …
ŠEF: Molčite!
KRIŠTOF: Pravzaprav ste me klicali.
ŠEF: Klical sem te, ker … ker … Ugonobil si me s svojimi injekcijami! Dobrotno zahrbtno si mi puščal življenje …, počasi, počasi… Da te niso najeli tisti, ki so me vse življenje tiščali k tlom?! Po vojni sem kandidiral na vseh volitvah, a so mi vedno zarotniško odžirali glasove …
KRIŠTOF: Počel sem, kar bi vsak zdravnik … Samo injekcije vam še lahko podarijo nekaj znosnih ur življenja.
ŠEF: Ubogati bi moral Oskarja, premagati se.
KRIŠTOF: Potem zdajle ne bi več čakali zore.
ŠEF: Veš to tako gotovo?
KRIŠTOF: Kakor tu stojim.
Premor.
ŠEF: Poglejte na uro, gospod namestnik …
NAMESTNIK: Kmalu bo polnoč.
ŠEF (z bolnim glasom): Čez tri ure moramo začeti … Slišiš, Krištof?! Svet bo zaplesal na moj ukaz! Jaz … jaz bom prvi sprožil top … Minuto prej naj se oglasijo fanfare … Fanfare! Fanfare … fanfare … fanfare …
KRIŠTOF (šepetaje): Gospod namestnik, očetu je zelo hudo. Prepeljati ga moramo v bolnišnico. S tem bi spravili v nevarnost naš načrt.
NAMESTNIK: Gospod šef mi tega ne bi nikoli odpustil.
ŠEF (nenadoma): Krištof, prinesi brizgalko!
KRIŠTOF: Žal. Ne morem.
ŠEF (zakriči): Prinesi jo! Ukazujem ti!
KRIŠTOF: Razbili ste jo. Druge nimam.
ŠEF (se zruši, proseče): Ooo … Pasji sin … Prosim te … Prinesi jo …
NAMESTNIK: Gospod šef …
ŠEF: Prinesi jo … Prosim …
KRIŠTOF: Nimam je … Prisegam …
NAMESTNIK: Gospod šef, ne ponižujte se, pred njim ne …
ŠEF: Ooo … Glej, sin moj, na kolenih sem pred tabo …
KRIŠTOF: Nemudoma mora v bolnišnico. Bolečine bodo vedno hujše.
NAMESTNIK: Nikoli! Od tu ne sme. Nocoj ne.
ŠEF (od besede do besede raste v blaznost): Ooo … Proč … Vsi proč! Proč! Ukazujem vam! O, pobijem vas … Vse! (Razbijanje po sobi, steklo, črepinje.) Vsi boste jutri steptani v prah. V prah! Vsi … Ooo … Z raketami vas bom poteptal v prah … Vse … vse … vse … v prah …
NAMESTNIK: (zakliče na stopnice): Solan, pridi takoj! Brž, brž! Pomagal mi boš … Ti, Franco, pazi na doktorja …
Gong.
Premor.
Otroška trobenta.
MARGARETA: Krištof …
KRIŠTOF: Hm?
MARGARETA: Zaspal je … Še vedno z vso močjo stiska trobento …
Premor.
MARGARETA: Krištof …
KRIŠTOF: Poslušam te.
MARGARETA: Preveč mirno sediš. Ni mi všeč.
KRIŠTOF: Mirno še ni vdano.
MARGARETA: Oprosti …
Premor.
KRIŠTOF: Bolj smo brez moči, hitreje teče čas … V tolažbo mi je, da morebiti nocoj nisem sam … nisva sama … Pa vendar. Ko sem se petinštiridesetega vrnil domov, sem si dneve in noči šepetal: Nikoli več! … Ti si bila še otrok in jaz nekoliko večji otrok.
MARGARETA: Ne pripoveduj mi več o tem, Krištof, nocoj ne …
KRIŠTOF (strastneje): Prav nocoj je treba pripovedovati, samo kakšno uro imava še časa …
MARGARETA: Dajva si roke, Krištof. To me je vedno pomirilo.
KRIŠTOF (kot zgoraj): Ne moren si odpustiti, da smo tisti – in bilo nas je mnogo! – ki smo petinštiridesetega strastno šepetali: Nikoli več!, nato kmalu zadremali v »puhasti toploti miru« …
MARGARETA: Krištof, bila so čudovita leta, prizanesi nama …
KRIŠTOF: Ponavljam: Zadremali v »puhasti toploti«, namesto da bi stali na straži …
MARGARETA: Spoznala sva se … Rodil se je Robert … Gradila sva si dom …
KRIŠTOF: Na straži! Vse dni in noči …
Vrata.
MIMI: Gospa …
MARGARETA: Kaj je, Mimi?
MIMI: Nič ni, gospa.
MARGARETA: Robert?
MIMI: Spi, gospa … Čisto mirno … Preveč mirno …
MARGARETA: Odleglo mu je … Pojdite spat. Mimi.
MIMI: Ne morem, gospa … Ostala bom pokonci …
MARGARETA: Mimi …
MIMI: Ko da me je strah … Robert je preveč miren … Vse v hiši je nenadoma postalo preveč mirno …
KRIŠTOF: Brez skrbi ležite. Mimi.
MIMI: Ne bom mogla, gospod … Ne bom mogla … (Se oddalji.)
Premor,
v odmev tišine votli udarci.
MARGARETA: Res je mirno, Krištof. Pošastno mirno.
KRIŠTOF: Kaj ne slišiš? Oče buta z glavo ob steno …
MARGARETA: Ne bo mogel iz hiše. Opustili bodo svoj načrt. Prišlo bo jutro.
KRIŠTOF: Ne slepiva se z iluzijami. Oče ne bo preklical svojega načrta, pa če bi se moral po vseh štirih splaziti iz hiše. Razen tega so tu še njegovi pomočniki. Namestnik, ki je bil slab učitelj, da so ga odpustili, je prišel v očetovo podjetje. Žena je že v prvem letu zakona zbežala iz njegovega pritlikavega življenja. Med vojno je vohunil na obe strani … In potem še Oskar …
MARGARETA: Čudovita leta življenja, ki sem jih doslej preživela, žive v meni s tako močjo, da ne morem verjeti, da bi jih lahko nekdo ob zori nenadoma spremenil v prah.
KRIŠTOF: Jaz verjamem: valjal sem se že v prahu.
MARGARETA: Da bi nekega dne ne bilo več našega mesta z ozkimi ulicami, škripajočim tramvajem, z mežikajočimi reklamnimi lučmi ob večerih …
KRIŠTOF: Človeka ščiti krhka prednost: laže si zida gradove v oblake in razgrinja zelene ravnice v puščavi, kot spreminja lepoto in čudovitost v prah …
MARGARETA: … da bi se spremenili v prah kraji, ki sva jih prehodila v počitnicah: starodavne Benetke, Rim, Pariz z Louvrom, da bi za vselej utihnila Goethejeva in Beethovnova pesem …
KRIŠTOF: Njihova večnost se bliskovito krajša.
MARGARETA: Krištof … Morebiti sva se malo zmedla … Zaradi bolnega očeta. Zaradi neumnih ljudi, ki stoje na stopnicah. Morebiti bo jutrišnji dan povsem enak dosedanjim, smejala se bova nocojšnjim prikaznim …
KRIŠTOF: Iluzije … Iluzije …
MARGARETA: In če se tudi polaste topa in začno streljati na nasprotno stran, še ni rečeno …
KRIŠTOF: Margareta! Ne pozabi, da živimo v času, ko je dovolj ena sama samcata iskra.
MARGARETA: … ena sama samcata iskra …?
Gong, premor.
Šef (delirijsko): … Fantje, ste pripravljeni?! Samo še tri minute … Ooo … Še tri minute …
OSKAR: Oče … Stisnite zobe … Molčite …
NAMESTNIK: Pustite ga, gospod Oskar. Dovolj se premaguje.
ŠEF: Nocoj ukazujem jaz! Jaz … Jaz … Jaz …
OSKAR: Minilo bo.
NAMESTNIK: Bolje bi bilo, če bi mi dovolili, da pošljem po drugega zdravnika.
OSKAR: Tak prenehajte s tem! Na bolje mu gre.
ŠEF (kot zgoraj): Ooo, fantje, še tri minute … Uravnajte top! Uravnajte ga … Še bolj na levo, na levooo …! Ste gluhi?!
NAMESTNIK: Zamenjal mu bom obkladek.
OSKAR: Dajte mu ga še na prsi.
ŠEF: Prooooč! Proč! Kdo ste vi?! Kdo, sem vprašal?! Buljite vame z opičjimi obrazi … Otipavate me z želvastimi rokami …
NAMESTNIK: Gospod šef!
ŠEF: Prooooč, sem ukazal. Zastirate mi pogled … Moji fantje so pripravljeni …
OSKAR: Bežite. Jaz mu ga bom zamenjal. Nalijte vode!
Voda.
Tako … No, vidite. Saj je pohleven kot ovčka.
(Nadaljevanje prihodnjič)
