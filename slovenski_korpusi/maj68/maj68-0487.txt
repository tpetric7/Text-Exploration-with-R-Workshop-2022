kako dobro se je zbati prostora in ljudi, ki se vtisnejo vanj kako preprosto je stiskati v roki ovenelo rožo kako lahko je premagati strmino prvič se navadim pozabljati ko klečim ob tvojem telesu slutim njegovo minevanje ni me strah popolnoma sem se predal neslišnemu drsenju koruznih zrn razpokane stare lese škripajo ko se sušijo pod obokanim stropom ki je davo ljubil ptice lebdi voljni zrak tvojega prihoda kako preprosto je zapreti tvoje telo in potešiti tvoje ustnice in verjeti in misliti in pozabljati
