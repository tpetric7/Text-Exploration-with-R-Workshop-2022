Prav vseeno mi je. Ali tretjina ljudi res umira. od lakote ali ne. Ali bogata tretjina leži v zlatih posteljah in se gre skupinski seks ali ne. Končno mi je vseeno, ali srednja tretjina sovraži obe nasprotni strani ali ne. Ali pa je že rutinirano ravnodušna ob vsem, kar se dogaja. Tudi mi je vseeno, če vidim koga, ki trpinči živali ali če vidim koga, ki trpinči ljudi, razen če nisem jaz tisti, ki je na slabšem. Vseeno mi je, če v mestih pobijejo vse, kar je zeleno in če zazidajo sonce v zameno za neonski obelisk.
Vseeno mi je če imamo kakšno prihodnost ali če je nimamo, če ima vse skupaj sploh še smisel ali pa so stari smerokazi upepeljeni. Vseeno mi je, če pripravljajo novo vojno in spreminjajo parke v zaklonišča, vseeno mi je, če se v mavrici blešči generalska uniforma. Tudi mi je vseeno, če se v hipu spremenim v nagrobni napis ali če mi nakažejo stoletno življenje. Na koncu koncev mi je vseeno, da mi je vseeno, da sem se spremenil iz noči v dan in da se ne maram spominjati mojega prvega srečanja.
