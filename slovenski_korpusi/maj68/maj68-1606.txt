PROGRAM A. Kronološko.
1, 2, 3, 4, 5, 6, 7, 8, 9, 10, 11 (a + b), 12
PROGRAM B. Retrospektivno z okvirjem.
10, 7, 8, 9, 11 a, 4, 5, 6, 11 b, 1, 2, 3, 12
PROGRAM C. Paralelno.
1, 4, 7, 10, 2, 5, 8, 11 (a + b), 3, 6, 9, 12
10
Pripovedovala mu je, kako vidi s konicami drugih prekomerno razvitih čutov. V sobi je bilo preveč zakurjeno; medtem ko so se topile rože na šipah, je kipela v pretesni, prelahki bluzi. Vprašal jo je, s kom spi. Tukaj zraven, je zvedel, za steno. Potrkala je. Z one strani ni bilo odgovora. Morda sta že v postelji, je rekla in presenetilo ga je, da mu je tako naravnost pripovedovala o lezbičnih navadah svoje sostanovalke.
Tudi slepi smo radi veseli, mu je nenadoma rekla. Z vajeno kretnjo je poiskala cigarete. Podrgnil je vžigalico – zenice se ji niso zožile v naraščajočem soju. Šla je za toploto: ali slišiš, kako gori cigareta? Obstal je, zagledan v utripanje nikotinske kresničke. Nato je odkimal, prepričan, da sliši njegovo premikanje. Ali hočeš, da prižgeva luč? ga je vprašala. Izdihnila je zadnji dim: daj, da te pogledam po svoje!
Približal se ji je in šla je z iščočimi kretnjami čez njegov obraz. Tipanje je postalo božanje. Zdaj ti poglej mene, po moje! Obrisal si je drgetajoče in potne roke ob hlače. Poiskala mu jih je, nesla si jih je na obraz in je z njimi naredila prve poteze. Rekla mu je, da so prsti najbolj občutljivi pod kapicami in da mora pri tem najbrž mižati. Za napetim pričakovanjem jo je počasi prevzela mlahavost. Pusti, ne znaš tako, mu je rekla naravnost, da je povesil roke v naročje in ni vedel, kaj bi.
Naslednji trenutek je moral nujno prinesti sprostitev. Položila mu je roke na svoj vrat: To so moje oči, seveda so še vonjave in glasovi. Približala se je njegovemu izdihu: vidim stvari, ki jih drugi ne morejo. Tako se izravnava. – Šel je naprej, toda izmaknila se mu je in tako jo je zadel z ustnicami od strani, ne da bi jih zganil in potegnil skoznje zrak. Še bolj bi te rada videla, je prosila. Vstala sta. Z rokami ga je zaprla v krog in mu da je potegnila od ramen k nogam. Nemirno se je zganil, ko je pokleknila na konice njegovih čevljev. Kako si velik in grajen, mu je rekla. Nato se je tesno ob njem potegnila navzgor. Trikrat sta se suho poljubila. Presenetilo ga je, ko so se ji zrkla obrnila navzgor. Belino je pokrila z vekami. Sledil je poljub brez dna. Oprosti, mu je rekla, toda to je moj edini način, da spregledam.
Izmenoma sta drug drugemu slačila posamezne kose obleke, medtem ko slačeni ni pomagal in je na vse načine dopovedoval drugemu, da dela prav. Od neučakanosti so se jima zapletali prsti, posledica je bila dražeče podaljševanje. Naposled sta prodrla do svojih golih teles in sta se vsesala. Ko sta se ustavila, da bi se zbrala za nov zalet, je obstal s korenom nosu ob njenem občutljivem uhlju. Pričakoval je, da bo zdaj padel zadnji zid in da bo onstran nagrada. Narobe pa je čutil pojemanje trde ostrine njenih bradavic. Videl je gledanje drugam njenih oči. Z zasukom si je vrgla lase nazaj, sedla je in si je potegnila rjuho do vratu. Bleknil je neumnost, če jo zebe ali nekaj takega, ona pa ga je prosila, naj ji poda cigareto. Moral je prižgati luč. Kmalu ugasni, mu je rekla. Pazil je, da ni oslinil filtra. Plitvo je potegnila in takoj izpuhnila: oprosti, nisem te še vajena!
7
Pomladne vode so se valile nizko pod gornjim lokom mostu. Možje so se menjavali na straži. Z dolgimi vzvodi so se upirali toku in so trgali iz grgranja mašeče plavajoče predmete. V nizko ležečih hišah je noč in dan gorela luč in najnujnejše je bilo vselej na dosegu. Potem se je tok zgostil in ko so šli o prvem svitu pogledat nad njegov izvir, so ugotovili drsenje pobočja in zemeljski plaz. Gasilci in milica so bili že v vasi, vojaki so jo obkolili in vzdolž vse struge so se borili z zastoji. Buldožerji so odprli nekaj stranskih izlivov. Počasi jih je zamastilo živo blato.
Iz najbolj ogroženih hiš so se preselili na varno. V prenatrpanih prostorih so se mešali visoki glasovi, možje so bili zunaj. Prihajali so pogledat, spustili so nekaj mehurjev težke sape v nagnjene steklenice in so spet odšli. S pripravljeno kletvijo so gledali v temnenje oblakov, ko pa je posijalo sonce, so gledali še naprej, oslepljeni od raznobarvnih kolobarjev. Merilci pretoka so ugotavljali pojemanje. V plazu nad vasjo se je pokanje padajočega drevja umirjalo. V zastojih so se čez posivelo skorjo pokazale razpoke. Le glavni tok je še živel. Garanje ob njem pa se je ustavilo in spremenilo v zmerom bolj uspavano opazovanje.
Kakor druge, je bila tudi hiša na robu nabito polna. Ženski sta kuhali isto jed v velikih loncih. Križem po tleh so bili razmetani speči na zasilnih ležiščih in dekletce jih je preskakovalo na poti k izhodu. Vas je bila polna tujih ljudi počasnih, utrujenih gibov. Vsi so se obračali v eno smer, ona pa je šla mimo in skozi vojaške kroge proti gmajni in še naprej v prepovedano območje.
Kmalu si je upala v opuščeni kamnolom. Odkrivala je nov svet, ki jo je sprva razočaral, nato pa je odkrila med okamenelimi plastmi nove možnosti za igro. Presenečenja so bila redka, drobna in dragocena. Najprej se je še bala domovanja vaških strahov, toda kmalu je vstopila tudi v rov z znamenji človekovega bivanja. Tukaj je hranila svoje najljubše najdbe. Nakopičila si je olesenelih storžev. Rada je kopala po njihovem okroglem ropotanju. Pobirala je spodnje in jih je metala na vrh, dokler se ni spodkopano ravnotežje podrlo.
Kljub sunkom nasprotnega vetra se je eksplozija slišala prav do vasi. Največ je bilo neprizadetosti, nekateri so se spogledali in skomignili, dežurni vodnik pa je poslal nekaj vojakov, ki so prinesli iz globeli ožganega in krvavega otroka. Bila je pri sebi, pesti si je krčevito potiskala v oči in si jih ni dala odtegniti. Klic je šel po radiu in prepeljali so jo, preden so njeni zvedeli. Ženska ob ognjišču je zavpila, da so trdno speči sedali in spraševali, kaj je. Zeleni džip ni mogel dohiteti reševalca. Ko pa je mati pretekla bele hodnike, so že vedeli za rezultat prve preiskave. Nič nepopravljivega razen oči.
8
Zelen puh je poganjal na zastalem plazu, ko so jo vrnili domov z debelimi obvezami in zatrdilom, da je zdravljenje uspelo in da bosta ostalo opravila mladost in čas. Dekle se je hitro privadila gibanju v znanih prostorih, v katerih sta ženski skrbno pazili na ohranjeni odnos med predmeti. Brez tipanja, le z dotikanjem nekaterih trdnih točk je obvladovala svoje premikanje. Še raje pa je stala sredi velikih, praznih prostorov in zdelo se je, da se skozi povoje obrača proti svetlobi.
Nista več zdržali. Odvili sta ji obveze, dokler nista prišli do sprijetih spodnjih plasti. Toda od tod je bilo mogoče obveze sneti. Troje ljudi je vztrepetalo, ko se je dekle z rdeče obrobljenimi brazgotinami ob široko odprtih očeh počasi premaknila proti oknu. Prvi uspeh pa je bil le navidezen. Ko so zvečer poskusile s svečo, se je obračala le za njeno toploto. To spoznanje so prebedele skupaj v istem prostoru noči. Zjutraj pa sta mati in hči počakali na starkin odhod. Tedaj jo je preprosto ovila z ostankom obveze. Objeti sta šli skozi vas.
Njuno premikanje je bilo počasno, sprva komaj opazno. Iz zamračenih prežališč se je prižigalo vse več pogledov. Že nekaj časa sta čutili zalezujoče gibanje po stranskih poteh. Vzporedno škrtanje ju je še potrjevalo. Obroč okoli njiju se je ožil in zapiral. Ko bi morali trčiti vanj, so tam odstopili. Mati in hči sta šli skozi ozko grlo in dalje z nespremenjeno počasnostjo vztrajnega gibanja, ki mora doseči cilj.
9
Šli sta proti toku, medtem ko so ju po nasprotnem bregu prehitevali. Zmerom manj sta bili povezani z okolico in zmerom bolj med seboj, trdni v odločitvi, za katero ni bilo treba besed. Presenetljiva je bila le praznota mostu, ko sta pomagali druga drugi, da sta se povzpeli na kamenito ograjo. Obkoljevalo ju je sovražno gledanje, nihče ju ni skušal zadržati. Oklevali sta, nato sta objeti pljusnili v vodo. Odneslo ju je v senco pod most, in ko sta na oni strani izpluli v osvetljeni tok, je bilo že več plasti nad njima.
Oklenili sta se z močjo utapljajočega prijema. Pritisnjeno nase je čutila, kako jo zaliva. Tesno ob sebi jo je pretresla njena slepa vdanost. Sunkovito se je sprožila in odrinila od dna, toda dekle je še bolj onemogočila vsak vzgon. Borili sta se v vrtinčenju blatnega kotla. Naposled si je ženska pridobila možnost udariti s kolenom, dekle je popustila in mati si je osvobodila roke. Pričela je kriliti v široko grabečih zamahih, voda se je osvetlila, prebila je gladino.
Videla je tekanje po obeh bregovih, nato ji je uspelo spraviti tudi dekličina usta do vdiha. Zdaj sta plavali za življenje na drugi strani svojih moči. Še v plitvem obrežnem blatu ju je poganjal avtomatizem plavajočih gibov. Naposled sta se umirili, med kašljanjem jima je vrela zamehurjena pena. Dolgo sta se izcejali in se borili za zrak. Nato sta se druga ob drugi potegnili navzgor in se vrnili skozi vse redkejši špalir izginjajočih ljudi. Ker je bila to njuna stvar, jima starka ni prišla nasproti. Čakala ju je na pragu s ponavljanjem nehotene, brezupne kretnje rok. Tri generacije so stale druga pred drugo sredi prazne vasi.
11 a
Mislil si je, tu se zgodba iz preteklosti konča in nadaljevanje je v tem trenutku. Bolj se ji je približal in jo je skušal razvneti. Obračal se je, tako da bi ne začutila, da je že povsem zamrl. Morda bi bilo dobro prej nekoliko zadremati? Namesto tega je poskušal na vse načine, ki so se izkazali uspešni že prej. Mlahavo se mu je odzvala. Počasi sta oživljala, nato sta stopnjevala hitreje, in ko je čutil, da sta že čez prag, se je sunkovito preobrnil. Udaril je s peto ob zid in z one strani je vprašujoče potrkalo. Zadihana sta se vrgla z obrazoma v blazino in sta čakala na ponovni signal. Ko ga ni bilo, sta se napol sprostila. Od strani jo je pričel rahlo izzivati. To sta onidve, mu je pojasnila, najbrž vlečeta na ušesa. Zganil se je. Počakajva, da zaspita! Sam sebi se je zdel brez strasti, ko se je zalotil, da mu je tako še prav. Vprašal jo je, če bi zdaj cigareto. Rekla je ne in takoj utihnila. Tema je bila bolj primerna za tišino ali le šepetanje.
4
Niso je več zaklepali, zdaj je bila vsem odprta. Prihajali so po nekem dogovorjenem zaporedju, včasih jih je vstopilo v celico tudi več, gledali so se in se menjavali. Prinašali so ji hrane in kar je rabila v svojih dneh. Ko se ji je ustavilo, so pričeli prihajati pogosteje. Pogrnili so ji deske na pogradu in so poskrbeli še za druge udobnosti. Motila jih je edino njena popolna odsotnost, ki je takoj sledila brezvoljni predaji. Pokrivali so jo čez glavo, da bi opazovali le delovanje njenega telesa. Ko so jo odgrnili, je bil njen pogled kakor prej. Razdraženi do skrajnosti, izsesani in onemogočeni so se odvlekli, ona pa je vstala, si pljusnila vodo po stegnih in se potegnila do zračnega vira.
Celica je ostajala odprta, toda vse manj so si upali k njej. Vztrajali so le še tisti, ki jih je prignal bes. Zalotili so jo, kako se smehlja nečemu oddaljenemu in izven ritma. K nobenemu stopnjevanju je ni bilo mogoče pripraviti, čeprav jih je sprejela zmerom in skoraj brez uvoda. Že nekaj časa so jo tolkli, toda to je sprejemala kot obvezni, doslej še neizkoriščeni del. Dokler ni mali plavolasec sam udaril v zid, ne da bi čutil krvavečo bolečino. Za njim je prišlo le še nekaj najmočnejših. Odhajali so mesečni.
Obležala je na pogradu in se ni dvignila niti med silnim loputanjem z železnimi vrati niti med vzklikanjem zunaj in streljanjem v zrak. Dokler niso pridrli tudi v njeno celico. Objemali so jo, poljubovali, jo onašali in so ji navdušeno govorili. Nahranili so jo in oskrbeli z vsem. Nato so poklicali zdravnika. Vstopil je v uniformi, vprašal je, kaj so počeli z njo, in ni pričakoval odgovora.
Nekaj dni je tiho živela sredi hrupa, ki ga ni slišala ne razumela. Potem se je odpravila na pot in nihče je ni skušal zadržati. Po cestah se je spet začutila. Včasih je obstala na nevisoki vzpetini in je poslušala valovanje pokrajine. Polno je doživljala le najrahlejše dražljaje, medtem ko je za močnejše ohranila popolno neobčutljivost. Tako življenjsko je rabila gibanje, da se je nagonsko oddaljevala. Vsak dan jo je kdo prestregel na poti, odvedel jo je med druge skrbeče ljudi, nudili so ji vse in prenočišče, zjutraj pa so si oddahnili, ko je odšla brez pozdrava in zahvale, le s kratkim postankom na pragu in s komaj nakazanim zasukom glave.
5
Pot se je sklenila v krog in naposled se je približevala domu. Skrita v kamnolomu je pričakala sredo noči, ko je potrkala na domača vrata. Skozi špranjo se je stegnila suha roka s svečo v luči za voz. Oprezujočega je toliko slepila, kolikor je osvetljevala njen obraz. Nato je luč potonila, da je notranjost zažarela izza priprtih vrat. Potegnila sta jo čez prag in naslonila v kot. Vso sta presvetlila, oče je polglasno klel in mati je sikajoče molila. Nihče ni vedel, kje bi začel, zato so dolgo ponavljali prvo početje. Ko so se utrudili, sta odstopila, da je mogla naprej. Kakor prvič je prihajala v znane prostore, v katerih je ni nič več zanimalo. Naposled je obsedela v nekem oddaljenem kotu in dolgo ni nihče rekel besede, čeprav so ustvarjali prilike, v katerih bi bilo treba spregovoriti. Toda molk je obležal nad njimi. Napolnil jo je s spoznanjem, da je vnesla nekaj nemogočega in da mora takoj spet proč. Preprečili so ji, ne preveč prepričljivo, toda tudi njeno odhajanje je bilo medlo. Oddahnila si je šele v ozki podstrešni sobici z visoko lino, ko so vrata za njo trdno zaprli.
Slišala jih je, kako prihajajo. Najraje bi zakričala, da bi jo prej našli. Toda nadaljevala je tiho življenje sobne cvetlice in je opazovala spremembe v svojem telesu. Začelo se je z bolečim draženjem v prsih, nabrekle bradavice so jo ure in ure tiščale v obleko, dokler si jih ni razgalila in je vlekla na uho šume, da bi si jih s takojšnjo kretnjo zakrila. Ko spet ni bilo njenih dnevov, si je vrgla srajco čez glavo. Prej topla od postelje je nabreknila v mrazu in je s pogledom proti prstom na nogah opazovala vzdigovanje trebuha. Koža se ji je luščila in v hladnih nočeh se je odkrita potila. Bruhala je in obilno izločala, da je šlo od nje vse umazano in slabo. Ni pa si upala priznati rahle navezanosti na nerojeno, ki jo je očiščevalo.
6
Dolgo jih ni bilo. Toda treba je bilo le nekaj dni nizkega tlaka, ko ni bilo mogoče na njive in je obzorne grebene zametaval sneg, pa se jih je polotil nemir. To jih je združilo, najprej v oklevajoče skupine, nato v temno, ogrožujočo maso. Vso nedeljo so možje presedeli v gostilni in si niso pogledali v oči. Dekleta si niso upala mednje, stregel jim je sam gospodar. Molk se je gostil, dokler ga ni razbil padec steklenice na kamenita tla. Zdaj so se zganili, rasli so izza težkega gostilniškega pohištva, odrivali so mize in podirali stole. Poslednjič so udarili ob deske z debelimi kozarci. Zunaj je bilo nebo sivo in nizko napeto nad njihovimi glavami.
Oklevali so še na poti ne naravnost k cilju. Iz hiš jih je poskušal zadržati vrišč, toda vrgli so nekaj kamnov v priprte oknice. Ustavili so se šele v ograjenem dvorišču in so čakali, da vstopijo zadnji. Ni bilo treba novega dogovora, s pestmi so si odprli, ne da bi pritisnili na kljuko nezaklenjenih vrat.
Stara dva sta sedela vsak v svojem kotu ob ugaslem ognjišču. Komaj sta dvignila pogled iz pepela. Nista se zganila, ko so se razlili po sobah, po kleteh in po lesenem stopnišču. Dokler ni hiše zalila tišina. Tedaj sta vstala, ženska je šla za njim skoz odmikanje, ki jima je odpiralo edino pot na podstrešje. Vrata so bila s tečajev, toda sobica je bila prazna, čeprav še topla od njenega bivanja. Osupnila sta bolj kot ostali. V valu je mrmranje naraslo in upadlo, v novo tišino pa je zarezal krik, ki ni hotel pojenjati. Zagledali so jo, kako je visela z razpetimi rokami pod ostrešjem, toda prijem je popustil in padla je nanje kot zadet netopir.
V nadaljevanju istega vriska je stekla skozi vrzeli med ljudmi in na dvorišče. Toda pot so ji zaprli ženske m otroci. Begala je vedno v isti smeri po čedalje manjšem krogu, naposled se je samo še pojemajoče vrtela. Obstala je med močnim kriljenjem in nagibanjem života in je tako preprečevala omahovanje in padec. Ko se je umirila in nekaj časa niso vedeli, kaj bi, jo je nekdo od zadaj rahlo potisnil v obod nasproti. Od tod so jo sunili drugim in ti so jo pahnili od sebe. Pri tem se je vrtela, v zaščito je dvigovala roke in jih je tako tolkla po obrazih. Tedaj so se je lotili počasi in premišljeno. Da bi ubranila trebuh, je pod udarci klecnila in nastavila hrbet. Zbili so jo v najmanjšo možno gmoto in tedaj ji je ušel iz prsi zadnji zrak in je zavpila o otroku. Tiste spredaj je vrglo nazaj, iz zunanjega kroga so pritiskali noter. Začelo se je prerivanje. Tu in tam jo je še zadel udarec, toda dvorišče se je praznilo. Ko se je že dvignila, jo je še enkrat zadelo v obraz, da jo je vrglo. Med padcem je videla, kako prihajata oče in mati z razširjenimi rokami. Odplazila se je za drugimi in se ni več ozrla. Blodila je po vasi. Priletelo je še nekaj okleščkov in grudic prsti, večinoma je niso zadeli. Tavala je med polji, da jo je starka le s težavo dohitela. Obesila se ji na zapestje, medtem ko je dekle silila naprej. Tako sta se počasi obračali v velikih krogih in vsak obrat ju je bolj približal hišam na robu. Potegnila jo je čez prag in v notranjost, v kateri je bilo sprva videti le plapolajoči plamenček. Zdaj si je pustila napraviti vse. Starka jo je polila z vročo vodo, nato jo je prevalila na hrbet, ji spodvila in razširila noge in ji otipala trebuh. Zmajala je in je začela polagati nanjo velike, mesnate in kosmate liste. Poslej sta v dvoje strahoma čakali poroda in kakšen bo otrok.
Razparali so jo krči. Proti koncu jo je dvignila z ležišča in jo je prisilila nadaljevati čepe. To je dober, zelo star način, ji je rekla.
11 b
Hotelo jo je zadušiti, izkopala se je izpod rjuh in odej in se je umirila šele ob vpijanju izrabljenega, zdaj že tudi ohlajenega zraka. Molk ju je še bolj oddaljeval. Da bi ju spet zbližal, se je razumsko usmerjal v akcijo. Še je upal, da je mogoče izvleči kolikor toliko ugoden konec iz teže te noči. Vendar bi bilo začenjanje znova le ponavljanje in že vnaprej obsojeno na neuspeh. Gnetel je njene prsi, dokler ni vzdihnila. S prstom se je preril vanjo. Z enakomernim mehaničnim draženjem jo je skušal spet pridobiti. Vrnila mu je isto, z nohti mu je šla narahlo po dnu tulca in proti korenu, nato znova. Čutil je, da se bo izlil v prazno. Popustil jo je in se je osvobodil njenih rok. Zganila se je in udobneje namestila, kakor da je hotela le to. Obrnil ji je hrbet in se je skušal obvladati, da bi prihajajoči krči spet zamrli. Tačas mu je govorila od zadaj. Dotaknila se ga je na vsej površini in mu je skušala tako in s tihim, sugestivnim pripovedovanjem posredovati nekaj toplote. Oklenil se je še te poslednje možnosti. Prisluhnil je.
1
Na njen znak se je razmikalo kamenje in se je odpiral vhod v podzemlje. Prihajala je iz teme in sprejemali so jo kot nosilko svetlobe. Legla je k njim na skupni pograd, vodji bunkerja ob stran. Slastno so vdihovali njene izdihe, ko sta jim skušala ohraniti enakomernost tudi med ljubezenskimi sunki. Silovitost strasti sta sproti pretapljala v podaljšano zadržanost.
Z nočjo so čakali njenega prihoda. Naučili so se živeti brez besed, brez nepotrebnega gibanja, brez možnosti zravnane stoje. Tako so se krčili celo na ležiščih. Lezli so vase, se beleli kot klitje v kleti in so čakali na njen znak. Tedaj so planili k steni in so poznali za vsak kamen njegov posebni prijem. Kmalu ni bilo težje kot odgrniti zaveso.
Ne da bi bilo mogoče dognati zapleteno zaporedje, se je sestava zasedbe podzemeljskega bunkerja menjavala. Tik pred hajko so prišli novi. Ko zaradi bližine vojakov ni mogla iz vasi, je bila vsa nemirna s slutnjo. Naposled je tvegala, spustila se je v kamnolom, dala je znak in se dotipala v svoj kot. Pod njenimi rokami se je sprožil ženski vrišč, ki ga je hitro zadušila velikost nevidne roke. Ukresani plamen jo je še potrdil. Dih je odnesel eterično telesce s stenja, na katerem je žarenje ugašalo v dimu in izrabljenem zraku. Legla je nekam vmes in je z drugimi prisluškovala premikanju v kotu. Končno je izčrpana zdrknila pod zavest, da so jo morali zbuditi z dotikom. Planila je, udarila v steno in kopala v zid. Slišala je rast kamenja za seboj. Skrbno je zakrila vse sledi in zbežala v vas. Oblečena je sedla v posteljo, medtem ko jo je zalival gnus in je zunaj naraščala svetloba iz noči.
Zapadla je v neko odpočivanje brez spanja, dokler se ni zalotila na poti brez vrnitve. Tako je vstopila v odmevajoče hodnike z vrečami peska v okenskih okvirih. Dolgo so jo vodili po temnih zavojih, dokler se niso tik pred njo odprla vrata v preobilje svetlobe. Pustili so jo samo, toda čutila je skrito opazovanje. Spačila se je proti ključavnici, tedaj sta vstopila. Ves čas sta stala pred njo, naslonjena na pesti. Kadar sta se nekoliko preprijela, so ostale na gladki ploskvi potne sledi, ki so se počasi raztapljale v motnost.
Kasneje se je položaj v prostoru spremenil. Eden od oficirjev je sedel na pisalni mizi in telefoniral. Drugi se je pogreznil globoko v usnjeni naslanjač in se je pokrival z rokami. Sumila ga je, da igra. Toda vstal je pred njo, da se mu je zagledala v hlačni razporek. Streslo jo je. Zdaj je bil to drug človek, po drži in kretnjah vojak. Tako je vedela, da se je akcija začela.
2
Med kasarno in kamnolomom je hitela obratna izdaja. S precejšnjim razmikom in hrupom se je za njo premaknila vojska. Sredi dneva se je pojavila pred vasjo, nato v vasi, kjer so se oficirji porazgubili po hišah in so si dali prinesti vina. Zunaj so vojaki zajemali iz posod z ledvičastim dnom. Nato so se razkropili k opoldanskem počitku, da so se na žvižge in ostra povelja le počasi sešli iz različnih delov vasi.
Kolona se je odpravila po kolovozu. Šele na robu nad kamnolomom so se vojaki razvrstili v strelce. Tedaj se je nekomu sprožil avtomat, da je rafal zdrdral v prazno. Odmeva ni bilo. Vrste so preskočile rob in so se – razen strojničnih straž – spustile v kamnolom.
Oficirja sta se postavila vsak na svojo stran z naperjenima samokresoma. Vojaki so kopali z lopaticami na kratkih držajih. Naleteli so na skrbno prikrit in sestavljen zid. Tedaj so se lotili dela z orokavičenimi rokami. Zazijala je vrzel, na namig je pristopil mitraljezec in je spustil v notranjost rafal. Zmaličene krogle so še klokotale po kamenitih stenah, ko se je v bregu utrgal plaz. Visoko nad glavami so zagledali senco, kako se je pognala čez. Zgoraj je počilo nekaj strelov. V prazno je zdrdral še mitraljez. Ko je utihnil, so spodaj razvalili steno. Pred njimi je zazijala praznina, v kateri so baterije odkrile goloto skupnega ležišča. Ogenj, ki so ga podtaknili, se ni hotel prijeti. Oblizal je prepojene deske in je povzročil dolgo tlenje v kadeči se slami.
V vasi ni bilo mogoče obnoviti prejšnjega razpoloženja. Drug pred drugim so nekaj skrivali, tihi medsebojni dogovor so prekršili na obeh straneh. To je povzročalo mučno napetost, med vojaki prebujeno budnost, med vaščani razdraženo prežanje. Močno oborožene patrole so vsak hip odhajale na vse strani. Vračale so se utrujene do neopreznosti, polegle so čakajočim ob nogah. Medtem so vaščani po sili obnavljali vsakdanje delo in navade. Pognali so živino v korito sredi vasi. Stražar na mostu se je čudil, ko so velika telesa obstala ob robu in jim ni bilo do vode. Nato je gledal perice, kako so prihajale s culami, kako so se zravnale nad izžetim perilom in kako so si dvignile škafe na glave. Zravnane in nihajoče se v bokih so odšle po strmini.
Ob sončnem zahodu so se vojaki zbrali, ob prvem mraku so odšli. Iz vasi so oprezovali za njimi izza vogalov, dokler se niso res prepričali. Medtem so se drugi spustili pod most. Odkimali so onim na robu. Ti so se sestali in razdelili. Skupini sta odšli po obeh bregovih. Dregali so v tolmune, šli so okoli grmovja v plitvinah. Leganje teme jim je skrajno zmanjšalo možnost, da bi našli. Zato so poslali nekoga do mlina.
Starec s strašno brazgotino čez obraz je prikimal. Razmaknil je listje in je posvetil mrliču v obraz.
3
Ves ta čas je preždela pod plahto močno postrani zavlečenega tovornjaka. Na rebrih lesene klopi je začutila prenikanje svojega ostrejšega vonja skozi smradni filter vojaške uniforme in je skušala zaspati. Posrečilo se ji je šele med oddaljenimi streli. Zbudilo jo je preskakovanje dvignjene zadnje stranice. Stisnjena od strani in ob steno kabine je nihala z drugimi.
V nekem golem prostoru se je preoblekla iz vojaškega v svoje. Potem so ji pripovedovali o akciji, z užitkom podrobno o potankostih. Hotela je videti truplo, vendar so odkimali.
Prestopila je v celico in je poslušala za seboj kovinske zvoke, s katerimi so se zapirala in zaklepala oklepljena vrata. Obstala je na sredi, da bi se vživela v novi prostor. Zlagoma se je sesedla, toda toliko ozkega prostora je zraslo nad njo, da je zaradi pritiska hitro vstala. Potisnila je vedro pod lino, stopila je na prste na leseni pokrov in se potegnila za rešetko. Prsi so ji težko ležale na strmi polici. Na obrazu je čutila zunanji zrak, videla je oblačni in dvakrat prekrižani kvadrat neba, toda bila je premajhna, da bi mogla pogledati dol. Dokler je lahko zdržala tako napeta, se je oklepala železa, nato je popustila in zdrsela s telesom po grobem cementnem ometu. Dlani je vlekla na dolgih pecljih za seboj, dokler se tudi to gibanje ni ustavilo v zvitku. Tako je čakala, da bo prišlo olajšanje, a po krčevitem utripanju je ostala prazna in nepotešena.
Dopovedovala si je, da je v ječi le v lastno zaščito, da lahko vsak hip odide in da je z njo popolnoma drugače kot z drugimi po celicah. Spoznanje te samoprevare ji je odprlo prvo novo možnost in s hrbtom na deskah jo je razpredala do skrajnosti. Potlačila je vse ostalo in je suho sprejela svoj položaj. Neopazno minevanje časa si je skušala organizirati med posameznimi obroki. Za sprehode po celici je iznašla najdaljšo možno pot. Iz dvigovanja k lini je napravila pravi obred.
Ko so jo odvedli v sobo s pisalno mizo, so podrli njen umetni, s tolikim trudom zgrajeni sistem. Za začetek so jo obvestili o tem, kdo je padel. Samodejno je prikimala. Spraševalec je nadaljeval. Vedno teže se je zadrževal, da je ni zaradi njenega molka udaril. Toda videl je, da ga k temu izziva, zato je povesil pest.
S prsmi na polici pod lino je čutila poglede v hrbet. Med rožljanjem se je obrnila in se je v pričakovanju naslonila na zid. Oficir je potegnil za seboj težka vrata. Nihal je pred njo iz škornja škorenj in se je odpasoval. Potegnil ji je jopico izza krila in se je zagrizel v njen trebuh. Ko se je nasesal, ga je odrinila in mu je z visokega stojišča povedala, da naj ji prej prinese vato, brisačo ali platna. Nekaj časa je še dojemal, razmišljal je še med zapenjanjem, nato je počasi prikimal in ji je zadal en sam hiter sunek, da jo je bolj zabolelo od zidu. Prisilil se je v krohotanje in je izstopil med napadom dušečega kašlja.
12
Stopil je na sredo sobe, razočaran do golega. Naježil se je, toda tako se je spet začutil in si je zaželel, da bi ga kljub vsemu poklicala nazaj. Rekla mu je, naj gre. Izrekel ji je nekaj premišljenih, žalečih besed. Pojdi, je ponovila, a kar je rekel, se je odbilo. Poskusil je drugače, zdaj z očitanjem. Patetično je vprašal, kaj je sploh hotela od njega: če si hotela mojo sramoto, tu jo imaš! Prekleto dobro ti je uspelo, da si napravila iz mene poleno z nekoristno grčo. Ti seveda ne vidiš, jaz pa še preveč dobro vidim: zakaj vse to.
Vžgalo je. Nehala je kar naprej ponavljati, da naj gre. Pustila mu je, da se ji je spet približal in da jo je prijel skozi rjuho. Znal je že brati z njenih slepih oči, čakal je, kaj bo prišlo. Čakaj, mu je rekla, nisem ti še vsega povedala!
Zatulil je. Zadel je z glavo v vogal nočne omarice in je še bolj zatulil. Planil je k plašču in do vrat. Na pragu se je obrnil, kakor da je v tem trenutku vse razumel. Pozdravil jo je brez užaljenosti in očitka. Zasmejala se je, vesel je bil, da prisiljeno. Pojdi že, mu je rekla tako razklano, da ga je spreletelo.
Ko je zaloputnil z vrati, je sedla v postelji in si je s tresočim plamenčkom prižgala cigareto. S pritiskom je tlenje kmalu zatrla in je na določen način potrkala po zidu. Prišel je odgovor, za njim sta sobo napolnila njen šum in vonj. Legli sta. Rada te imam, kadar dišiš po moškem, ji je rekla. Z nohtom ji je rahlo krožila po bradavičnem podstavku. Kako si razdražena, ji je rekla.
Čeprav je z vstajanjem čez njo ni hotela zbuditi, se je zganila in takoj potuhnila, ko je zagledala golo in razkoračeno nad seboj. Spi še, ji je rekla in vstala. Stikala je za cigaretami. Ali imaš ti kaj? je vprašala z glasom iz omare. Aha, tukaj!
Stopila je k oknu in si je ukresala ogenj. Z vdihom je razžarila vršiček cigarete, z izdihom je upihnila plamen. Pogledala je ven. Slab dan bo, je rekla, a napovedano je bilo lepo vreme.
