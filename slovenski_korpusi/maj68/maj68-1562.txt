(Povest za široke plasti)
Ko mi je bilo dvajset let, sem na neki sklenjeni družabni zabavi spoznala L.-ja, ki je ravno v tem času stopil na pot svoje igralske kariere. Bil je nekako mojih let, morda kako leto ali dve starejši; študiral je na akademiji za igralsko umetnost, a zaradi nadpovprečnega talenta, ki ga je v njem ob natečaju za pozneje izredno uspeli film odkril znani mednarodni režiser, so L.-ja povabili na poskusno snemanje. In to so bili njegovi prvi koraki v slavo.
Takoj v naslednjem filmu tega režiserja je igral eno glavnih vlog in imel je srečo, da je film kot umetnina požel ogromno uspeha, igralci pa veliko slave. Hočem poudariti, da je bil L. takrat, ko sem ga spoznala, kljub vsemu še ena sama velika ničla.
Prvi vtis, ki ga je napravil name, ni bil kdove kako globok; L. se mi je zdel ošaben in oduren, ko so naju predstavili, se mu je, kot je bilo videti, zdelo kar nekam odveč, da bi me sploh naravnost pogledal. Pač pa se je čez kako uro nenadoma znašel ob meni ter me povprašal po imenu. Bila sem nekoliko užaljena, a kljub temu sem privolila spiti z njim kozarček whiskyja. Šele tedaj me je, kot je bilo videti, odkril. Opazila sem, da sem mu všeč, sicer pa tega tudi ni skrival, in tako sva ostala do jutra skupaj.
Bilo je pozimi, zato je bila ob šestih zjutraj, ko sem se namerila domov, še trda noč. L. se je ponudil, da me pospremi do doma. Tedaj sem stanovala pri svojih starših nedaleč od tod. S prikritim zadovoljstvom sem sprejela L.-jevo ponudbo. Doma sva spodaj pri vežnih vratih še malo postala, da bi pokadila cigareto. Bilo je mraz. L. je pretaknil vse žepe, pa je našel le zlomljeno cigareto, ki sva jo bratsko razdelila, da sva dobila vsak komaj kak slaboten dimček. Pa vendar sem šele tedaj, ravno ob tej prisrčni kretnji s tem ubogim čikom, začutila, da do tega fanta čutim nekaj nepremagljivega …
In potem, ko sva se že poslovila, ko sem že odklepala vežna vrata, je nenadoma pristopil k meni, me objel in poljubil. Nisem se upirala, pa vendar me je poljubil zelo ljubeče, narahlo; niti presenečena nisem bila, zdelo se mi je logično in najbolj prav, da stvari gredo, češ on je meni všeč, torej sem tudi jaz njemu. Tako sva ostala nekaj trenutkov, dolgih, lepih trenutkov, v poljubu, potem pa je primaknil ustnice k mojemu ušesu in zašepetal, da me ima rad. To pa je povedal na poseben, svoj način, kot tega še nikoli prej nisem slišala: »Maram te, maram!« Šlo mi je do srca. Poljubil me je še enkrat, nato pa se je na hitrico zasuknil in brez besede odšel.
Presenečena sem obstala med vrati. Pričakovala sem, tako sem bila pač iz prejšnjih podobnih situacij navajena, da se bo hotel zmeniti z mano za kak sestanek, da bi me mogoče naslednji dan rad povabil v kino ali kaj podobnega.
L. pa je bil vedno drugačen od onih drugih.
A že naslednjega dne je zabrnel telefon v moji sobi: bil je L. Nekoliko sem se začudila, kajti jaz mu številke telefona nisem dala, v uradnem imeniku pa ni bila zapisana. Da bi prikrila svojo presenečenost, sem se naredila neumno: »Kateri L. vendar? Ne, ne spomnim se.« S tem sem ga spravila v precejšnjo zadrego. Pomislila sem, da mora biti tak nastop za človeka njegovega kova hud poraz. Vendar je ostal miren, opravičil se je, da sem prejšnji dan morda malce preveč spila, da se zaradi tega ne morem spomniti. Nekaj časa sem molčala, potem pa sem se naredila, ko da sem se nenadoma spet vsega spomnila. L. je tudi to ponosno preslišal. Rekel je, da ne ve, kako naj reče, a da bi me skratka zelo rad videl. Tudi zdaj sem previdno molčala. L. je predložil, kje naj se sestaneva; njegov glas je bil malce proseč in nekoliko obupan. Potem se počasi rekla: »V redu, pridem.«
Bilo je pet popoldne, zunaj je bilo vse zasneženo in v zraku je lebdela gosta megla. Še bolj pa je bilo vse skupaj megleno v meni. Po telefonu sem se morala obnašati zares čudno, kajti mati mi je rekla, da sem avša in da ne bom smela več ponočevati. Tako ni nikoli govorila z mano. Jaz pa je sploh nisem poslušala, komaj da se me je dotaknilo opozorilo, da se bliža neki važen izpit – študirala sem psihologijo.
Ob sedmih zvečer sva se sestala. Rekel je:
»Nočem, da bi me napak razumela, a zunaj je hladno, utegneš se prehladiti. Dajva, stopiva kam …«
Nekaj trenutkov je pomolčal. »Recimo k meni. Imam zakurjeno. Tudi dobro glasbo imam …« se je izgovarjal, mene pa sploh ne bi bilo treba kaj posebej prositi … Zaljubljena sem bila v L.-ja, z njim bi šla, kamor bi le hotel, pa naj bi imel celo najnizkotnejše nakane z mano.
Stanoval je nekoliko izven centra mesta, pešačila sva kake pol ure. L. je sicer imel starše, in to dobro situirane, v tem mestu, a z njimi se ni kaj prida ujemal, zato je imel v rezervi za ostrejše čase pripravljeno majhno sobico s posebnim vhodom in tudi drugače popolnoma izolirano od ostalih prostorov v večji stanovanjski hiši.
Sobica z nizkim stropom je bila prijetno intimna. Glasba je bila tiha in ubrana. Zunaj pa je pričel naletavati nov sneg. Govorila sva zelo malo, veliko pa sva pila, L. je poskrbel tudi za pijačo. Kmalu pa je postal nekam zaskrbljen; nemirno je pogledoval na zapestno uro. To me je užalilo, kajti, sem pomislila, zakaj se pa potem sploh meni, če ima še druge opravke. A bila sem v zmoti. »Res nočem, da si narediš o meni slabo mnenje …« je pričel, in takoj sem vedela, da ga skrbi ravno to, ali imam še čas posedati tu. Rekla sem, da ga ne razumem. »No,« je rekel, »ali lahko še malo ostaneš?« Zdaj pa se nisem hotela več pretvarjati. »Hočem, hočem,« sem rekla, a v tem se mi je približal, ponovilo se je današnje jutro … Ljubezen, ljubezen, kako boli pravzaprav ljubezen. L. je ponavljal vso noč, zagotavljal mi je, rotil me je, da me ima rad. Jaz pa sem bila srečna v bolečini ljubezni, zakaj L. je bil tisto noč človek, za katerega sem bila pripravljena storiti še mnogo več kot vse.
II
Šele danes, ko se vprašam, čemu je vse služilo, kaj je ubogi L., uboga moja figura, zapustil v meni, se zgrozim ob resnici, da vse skupaj ni čisto nič drugega kot zapravljen in izgubljen čas. Kako nespametno sem ravnala, da sem v tistih šestih letih opustila študij, vse sem obesila na klin, le da bi ugodila L.-ju, ki se je bal imeti izobraženo ženo. Prav krčevito se je branil imeti za ženo intelektualko; hotel je samo lepotico, s katero bi se v svojem malomestnem snobizmu kazal javnosti, ki mu je vedno toliko pomenila.
In kaj mi je ostalo? Lepi spomini? Kajpak: samo lepi spomini pa nič drugega!
L.-ja sem ljubila odkrito, neskončno. Živela sem zanj, delala, da, celo dejansko delala sem zanj: v tistem času sem se zaposlila v pisarni, da sem se mogla poročiti z njim. Kajti to je bil edini materialni izhod za naju oba. L. je sicer včasih zaslužil veliko denarja, a to so bili le priložnostni honorarji od vlog v filmih, ki so spuhteli spod njegovih prstov v zelo pičlem času. To je bilo zelo po njegovo: brž ko je čutil denar v žepu, je bil ves kot na žerjavici. Ponočeval je, pijančeval in potem plačeval dolgove za ljudmi, ki jih sploh poznal ni, in vse le zato, da bi se ljudem prikupil. Tako je izpuhtel njegov slednji honorar, živela in stradala pa sva od moje bedne uradniške plačice. Kdaj pa kdaj so naju finančno podprli moji starši, ki jih takšen izdatek pač ni mogel prizadeti; a take pomoči sem se, če se je le dalo, ponosno branila, kajti poročila sem se bila proti volji staršev in nisem hotela dopuščati razlogov, da bi mi lahko karkoli očitali.
Z L.-jem sva stanovala v tesni podstrešni garsonjeri, ki je bila prava luknja nasproti tistemu, česar sem bila vajena. A to najine ljubezni ni kalilo, bila sva zadovoljna z majhnim. In vedno sva upala v lepše in boljše, videla sva svetlo prihodnost, veselila sva se srečnih dni, ki naj bi naju nekje čakali, ko bi L. doštudiral in se poklicno posvetil igralskemu poklicu, vendar ne v filmu – na odru. A študiral je počasi, lagodno, jaz sem morala biti tisto gonilo, ki ga je držalo in potiskalo h knjigam. Bil je še zelo neizobražen, vsak naslednji uspeh, ki pa jih, resnici na ljubo, niti ni bilo tako zelo malo, ga je opijanil, in kot bi nikakor ne mogel ali hotel razumeti, da bodo od njega zahtevali vedno več strokovnega znanja namesto golega prirodnega talenta, se je predajal lenarjenju in prijetni misli, da je že slaven mož. Spoznala sem, kako ubogi so ljudje, ki mislijo, da so s tem, ko so slavni, tudi pomembni, v resnici pa so s svojo slavo samo plakat in figura svojega občinstva.
V L.-ju, če zdaj pogledam nazaj, ni bilo ampak že čisto nič velikega, zares samo njegovega, genialnega; pač mu ni dano razumeti, da je samo lepotec, ki so ga lačni pogledi tisočerih, lepotec, ki more ganiti mlada dekleta celo do solza.
Na vse načine sem mu dopovedovala, da vsa ta njegova slava ni docela nič trdnega, oprijemljivega; jutri se pojavi nov L., ki se zdi množicam lepši od današnjega … in kaj potem? Adijo slava in lepi dnevi, adijo, zbogom vse! Nekaj drugega je, če si v resnici enkratna in neponovljiva osebnost …
Vse to sem L.-ju dopovedovala v najbolj nevsiljivi obliki, a on je ždel na zofi in me s svetlo sinjimi očmi nedolžno gledal. Potem se je smehljal, me zgrabil in potegnil k sebi. Tako sva za kako urico pozabila na vse tegobe tega sveta, bila sva znova v tisti zimski noči, čisto sama, le drug z drugim … Bila je velika ljubezen, zelo velika. Pa vendarle minljiva.
Pridejo hudi dnevi, dnevi resnične osamljenosti.
L. je odhajal kam daleč daleč na snemanje novega filma; mesece ga nisem videla. Koliko prečutih noči! Koliko solz! Da bi me nikoli več ne doletelo k aj podobnega, kakšno trpljenje! Še zdajle čutim, kako nesrečna ljubezen, ljubezen, ki ti je ne vračajo, boli, tišči, prav notri v prsih …
Ob vsaki njegovi ponovni odsotnosti sem se vedno jasneje zavedala, da nazaj ne bo nikoli več prišel oni L., ki me je nekoč poljubil in nato jadrno in sramežljivo pobegnil. Vedela sem, da rože, ki mi jih bo prinesel, ne bodo več tiste, ki mi jih je dal takrat, ko sem privolila, da se poročim z njim. Vsakič, ko se je po daljšem, pozneje celo krajšem času vrnil od kod daleč, sem čutila, ko da na njem nekaj manjka; vedno znova je prihajal in prihajal, tedaj me je vedno poljubil, a vselej je bil poljub mračnejši od prejšnjega. Nič več me niso vznemirjali njegovi žgoči objemi; strastno zaigrane postelje so me še bolj ohlajale. L. je bil zame vse bolj in bolj tuj človek.
Včasih pa me je vzel s seboj. Seve, če sem imela čas in denar, da sem si plačala hotel. Tedaj mi je bilo malo laže, a dobro se nisem počutila. Kajti tedaj on sploh ni bil moj mož, mojega je tedaj ostajalo bore malo, a jaz, jaz sem morala biti vedno in vsa le njegova.
Ljubosumje ga je pričelo nažirati. Ljubosumje in egoizem.
Tedaj še pomislila nisem, da bi ga, pa četudi samo v mislih, prevarala v ljubezni. Živela sem le zanj, le za njega, telesno in duševno sem bila njegova last. Pa kljub svoji iskreni ljubezni do njega sem včasih pomislila: kako nesmiselno je pripadati nekomu, ki sploh ni več nekdo, ampak nekaj!
III
Bilo je globoko sredi zime, dnevi so bili turobni in zaspani, prav tako je bilo kot nekoč pred dolgimi šestimi leti, tedaj ko sem spoznala L.-ja; že drugi mesec se je nadaljevalo moje samevanje. Marsikaj se je spremenilo: L. je še vedno uspeval z vlogami lepih mladeničev, njegovi dohodki so se celo toliko povišali, da sva si lahko privoščila boljše stanovanje. L. me je silil, naj preneham hoditi v službo; zagotavljal mi je, da me tako zelo »mara«, da ne more dopuščati, da jaz delam v neki zatohli pisarni. Zdelo se mi je, da me še vedno ljubi s tistim nekdanjim nežnim ognjem. Glede službe pa nisem popustila; delala sem še naprej, čeprav je kazalo, da bi odslej lahko L. zaslužil za oba. Sicer pa bi od dolgega časa segnila, ko bi morala ves dan preždeti doma in listati po razkošnih revijah ter gledati televizijske oddaje. Ta dan pa nisem šla v urad. Zjutraj je bilo zunaj še temno, ko je pozvonila budilka, sem se v hipu docela prebudila, vstala pa nisem. Ležala sem in gledala v temno okno; kaj neki zdaj počne moj mož? Bržkone je tedaj spal, ko sem pomislila nanj. Ali pa se je po prekrokani noči šele odpravljal v posteljo s katero tistih sluzavih stremuških mladih deklin, s katerimi se je, kot se to filmskemu zvezdniku spodobi, tako rad slikal za naslovne fotografije kakega filmskega časopisa. Gledala sem v jutranjo temo, v meni pa se je vse bolj svitalo. Vseeno mi je postalo za mojega predragega; kajti natanko sem vedela, kaj bom storila.
Temeljito sem se osvežila z mlačno prho, potem sem se dolgo drgnila po vsem telesu z brisačo iz grobega frotirja; tako sem bila sveža in za delo pripravljena kot nikoli prej. Stopila sem do knjižne omare. Nekje zadaj, zelo zadaj, sem našla knjigo, ki sem jo potrebovala: to je bila knjiga, pri kateri sem pred leti prekinila svoj študij psihologije; učna snov za izpit, ki bi mi pomenil prvo stopnjo fakultetne izobrazbe!
Potem sem se enostavno z besom vrgla v študij. Mislim, da bi se mi kadarkoli prej zmešalo, ko bi bila študirala s takšno ihto. Noči in dneve sem s svinčnikom med prsti ali med zobmi in z neštetimi lističi, vsenaokoli raztresenimi, prečepela ali preležala, preklečala ali prestala pred odprto knjigo. Spočiti možgani pa so žejno vpijali učenost. Ni bil mesec naokoli, ko sem znala knjigo na pamet od vseh koncev in strani.
Imela pa sem tudi srečo, kajti ravno za prihodnji mesec je bil razglašen rok za ta izpit. Moža pa še cel mesec ne bo.
Da, tudi to sem počela zaradi njega in za njega.
In izpit sem opravila s takšno lahkoto kot še nobenega v svoji študentovski karieri.
L. je prišel domov ravno tistega dne, ko sem proslavljala malo diplomo; tedaj sem povabila tudi dva kolega, ki sta izpit opravljala istega dne. Bila sta prijetna fanta, vendar veliko mlajša od mene, tako da do njiju seve nisem niti mogla čutiti prav ničesar drugega kakor nekakšno dobrohotnost. Bili smo že pošteno okajeni in ura je bila okoli polnoči, ko je divje pozvonilo. Fanta sta se na mah zresnila in otrpnila od nekakšne mladeniške brezosnovne slabe vesti. Meni pa je bilo zelo vseeno. Sploh se mi je počasi tisto, kar mi je bilo včasih sveto, začelo upirati. Sprva niti nisem mislila odpreti vrat, čeprav sem dobro vedela, da zunaj užaljeno ždi moj preljubi L. Mogoče mi je bilo tudi malo do tega, da bi ga dražila. No, potem ko je vse bolj neusmiljeno zvonilo in ko so se začuli sprva le rahli, potem vse močnejši udarci s pestjo po vratih, sem se pijano zamajala odpret. L. je bil odet v dolg črn plašč, kar ga je naredilo še bolj zloveščega, kakor je to hotel.
»Zakaj pa moram tako dolgo čakati! Kot pes! Koga imaš pa notri?« je zakričal kar na pragu, potem me je odrinil od vrat, vrgel potovalno torbo pod obešalnik v predsobi in planil v sprejemnico. Fanta, ki sta ga seveda poznala, sta pol prestrašeno in pol spoštljivo planila pokonci z rokami ob hlačnih šivih; bila sta neprimerno bolj zmedena kakor dopoldne pred izpitom. Nekaj sta zajecljala o proslavljanju, ves čas pa sta gledala v tla ali pa proseče v mene, ki se mi je vse skupaj zdelo tako nemogoče smešno, da sem se z ramo naslonila na podboj med vrati v salon, z eno roko sem se držala za trebuh, v drugi pa sem imela kozarec, poln kristalne ruske vodke, ki se je z mano vred tako smejala, da je letela po tleh in po moji halji, pod katero pa nisem imela razen hlačk ničesar, tako da me je hlapljiva tekočina mrzlo zbadal a po koži. L. se je besno zasukal k meni.
»Kaj je to?« je zakričal in mi zbil kozarec iz roke, da je zletel prek vse sobe proti omari, tam pa se je odbil v okno, da sta se razbila i šipa i moj kozarec vodke, ki je spotoma obrizgala moja kolega, v drobne črepinje.
Tedaj me je smeh minil.
Kaj si vendar dovoli!
Zavpila sem, naj brzda svoje početje. On pa je stopil tesno k meni, me z eno roko prijel za ovratnik, z drago pa me je pričel biti po obrazu. Pri tem je vpil:
»Ti kurba! Ti prasica! Mojo hišo spreminjaš v kupleraj …«
Iz nosa mi je pritekla kri in to je enega od fantov, bil je doma z dežele, tako razburilo, da je skočil nad L.-ja, da bi ga zadržal. Prijel ga je za ramo, da bi ga potegnil od mene. Tedaj, šele tedaj pa je L. resnično podivjal. »Kaj,« je zavpil, »še vi smrkavci kurbirski se boste tule v moji hiši spravljali name …« L. je bil atletske postave in močan ko lev. Kot bi mignil, sta oba fanta ležala z razbitimi zobmi v veži. Ob tem hrupu so se jezni sosedje pojavljali na svojih vratih in v zaspani jezi negodovali, češ da naj L. zganja teater tam, kjer so ga voljni poslušati, ne pa opolnoči tule v mirni in pošteni hiši. Tudi to je L.-ja tako razbesnelo, da je stopil na stopnišče, prijel ona dva uboga dečka za vrat in ju lastnoročno gnal navzdol po stopnicah. Pri tem pa je vsako razburjeno stranko vprašal: »Gospod, ali je vaša žena tudi kurba? Gospa, ali ste vi tudi kurba?«
Zdaj je bila na vratih zbrana že cela hiša. L. je ona dva porinil na cesto, kričati pa ni jenjal. Mahoma se mu je glas pretrgal, kot bi mu šlo na jok. Pogledala sem dol med stopnišči v pritličje. Povsod so se pojavile glave in opazovale L.-ja, kako kleči v pritličju poleg stopniščne ograje, tako da ga je mogla bolj ali manj videti cela hiša. S pretrganim glasom je pričel tarnati:
»Zato ta čisti list, ta divna knjiga, da naj zapiše se »vlačuga« vanjo? Storila? Kaj? – O ti ponuda javna! Na licih bi mi vignji zagoreli, upepelili mi ves sram, da črhnem kaj o početju tvojem. – Kaj storila? Nebo zatiska nos, mesec miži, veter slastni, ki objame, kar zatmi, potuhnil se v podzemske je votline, da ne bi tega slišal. – Kaj storila? Brezstidna blodnica! …«
Zdaj mu je glas resnično drhtel v solzah ob teh besedah globoke nesreče Shakespearovega Othella. Pozabila sem na vse. L. se mi je v tej svoji smešni nemoči, ki jo je razpletal in razgrinjal pred to topoglavo publiko sredi noči, zasmilil v dno srca. Stopila sem po stopnicah in ženske, ki so razmrščene stale pri vratih in ob ograji, so me gledale z velikim pomilovanjem.
»Reva boga, glejte, kri ji teče. Ti surovina, zverina …« so zakričale dol na mojega ubogega L.-ja, ki je bil pravzaprav docela nedolžen. Zgoditi se mu je moralo nekaj hudega. Ženske pa so kar naprej negodovale in pričele celo vpiti na svoje može, poglej, takšni ste vi dedci. L. pa je klečal spodaj kar naprej, a zdaj je obupano in izčrpano molčal ter sklanjal glavo na prsi.
Bila sem razburjena in jezna nanj kljub temu, da sem vedela, kako ga je vsa stvar, ki si jo je seveda razlagal po svoji moški kratki pameti na način, ki je bil zanj edino možen; jezna sem bila, ker se mi je zdelo, da je vse to naredil zgolj zaradi občinstva. Vedela sem, da bo vse skupaj že jutri v časopisih. Škandal. Potem bodo vse skupaj željno pograbile filmske revije, ki bodo naredile iz najinega prepira super afero leta. Povsod bodo govorili o tem, kako je zvezdnik L. nesrečen s svojo ničvredno, pokvarjeno ženo, ki da prireja orgije z desetimi polnokrvnimi moškimi naenkrat, kadar je njen soprog zdoma.
L.-ja sem kolikor mogoče nežno in previdno prijela za ramo. Hotela sem ga nekako spraviti v stanovanje in se pomeniti z njim, da je vse skupaj le trapast nesporazum; L. pa me je surovo odrinil in siknil vame, da sem vlačuga, da naj se ga ne dotikam. Potem je planil pokonci in tik za tem sem slišala, kako se hrup njegovega športnega MG-ja oddaljuje proti mestu.
Ljudje so me še kar naprej pomilovali, a vendar so se mnenja že cepila, ko sem stopala med njimi vsa osramočena. Zdaj sem se jim smilila samo še zaradi strjene krvi na obrazu. Mislim, da so celo vedeli, za kak nesporazum gre, saj so me poznali kot zelo pridno in uglajeno mlado gospo. Pa vendar so zdaj z mano držali samo še možje in starejše ženske; one, ki so bile mlajše ali pa so se vsaj imele za mlade, so me privoščljivo gledale in se mi celo zlobno posmehovale. Meni pa je bilo vseeno. Zdaj me je vse skupaj zanimalo samo še z znanstvenega vidika: kot posebno, vsesplošno psihično stanje.
Zgoraj sem za silo pospravila razmetane kozarce in razbito steklo, potem pa sem šla pod prho. Dolgo sem ostala v kopalnici, morda več kot uro. Medtem se mi je zazdelo, da med šumom vode slišim še neke šume, ki so prihajali iz neposredne bližine. Mislila sem, da ta šum prihaja iz kopalnice v spodnjem ali zgornjem nadstropju, kjer se pač še kdo ves razburjen hladi z vodo. Ko pa je voda iz kadi že vsa iztekla, da je bilo v moji kopalnici vse tiho, in sem se pričela drgniti z brisačo, so se šumi ponovili; prihajali so iz sprejemnice. Pomislila sem, da se je L. že ohladil in se skesano vrnil. Takšen je bil že velikokrat, samo da je vedno šlo za neprimerno nedolžnejše spore med nama; tedaj je tudi vedno užaljeno zgrabil plašč in odšel, a se je čez uro ali dve najkasneje vrnil z velikim šopom rož in z veselim obrazom. Vedela sem, da to pot ne bo imel niti šopka niti veselega obraza, pač pa bo vsaj toliko ohlajen, da se bova lahko o vsem mirno pomenila; mislila sem celo, kako bo vesel, ko bo izvedel, da sem opravila važno diplomo. Nikoli pa mi tedaj ne bi moglo priti na misel tisto, kar me je za vrati resnično pričakovalo. Nikoli ne bi pomislila, da mi bo L. pripravil takšno slovo, da bo na tak način zaigral vlogo moje usode. Kaj bi še danes dala, ko bi se bila zavestno mogla ogniti prizoru, ki so mi ga nudila na stežaj odprta vrata v sprejemnico …
IV
»Glej, ti preslica, glej, kako si bom pred tvojimi brezplodnimi očmi in pred tvojo jalovo pojavo skoval potomstvo, sem poglej, kako si bom ta hip naredil sina …« je s pošastnim in nečloveškim glasom hropel L. Skušal me je pogledati čez ramo, a ono ženšče se ga je močno in kot v velikem strahu oklepalo z nogami in rokami, da se ni mogel niti malo premikati izven ritma, ki ga je zahteval trenutek in položaj, v katerem je ogabno in neizrekljivo tičal. »Sem glej,« je hropel, v kožo njegovega širokega hrbta pa so grabili temno rdeče polakirani nohti. Bilo je nagnusno, in niti toliko moči nisem imela spričo silovitega gnusa nad vsem tem svetom in vsem tem prekletim življenjem, da nisem mogla odmakniti pogleda. »Sem poglej,« je sikal L. in skušal tudi z roko, ki mu jo je uspelo za hip utrgati mesenim kleščam, pokazati, kam naj pravzaprav najbolj pozorno gledam: tjakaj v mesnati mlin dveh teles da naj gledam. »Sem poglej,« je sikal L. in zdelo se mi je, ko da iz njega govori žival, ki jo vidim dva ali tri korake pred sabo. Krčevito sem se skušala iztrgati temu za mene pošastnemu prizorišču, a moči so me dokončno zapustile. Samo tisti: »Sem glej, sem poglej,« sem slišala, videla sem tisti: »Sem poglej« narisan v prostor pred mene s kupom gomazečega mesa, iz katerega se mi je zdelo, da brizgata smrad in pričetek življenja v enem in istem ubijalskem curku meni naravnost v grlo, da dihati nisem mogla … Potem sem neki trenutek mislila, da je to samo neki nov, četudi res za moje pojme nekoliko čuden film, v katerem nastopa L., ki ga imam v tej sceni pravkar priložnost slediti v brezhibni, genialni igri; rekla sem si, da bi se v to misel bolj prepričala: »Tudi taki filmi so. To je prehudo, da bi moglo biti resnica …«
A vse je bilo preveč kruto, da bi moglo biti ideja, prikazen. Bilo je tako kruto in boleče, da je moglo biti samo resnica. Tista resnica, ki pravijo, da je gola resnica. Tu pred mano je bila gola resnica šestih let mojega življenja. Bilo je pač jasno, da živim in bijem in žijem tu v tem kupu mesa, ki je moje. Ono meso; meso je meso. Kaj me pravzaprav loči od govejega stegna, ki krvavo visi na ostrem kavlju v mesnici, spričo tega tule? Mar ni meso – meso?
Ali pa je to tisto, kar loči moje meso od onega, ki ga kupiš po kili, da sem brez sape spričo gnetenja tri korake pred mojim nosom, tam v mesnici pa ono meso občudujem, ali ga tehtam ali pa menim, da ga ne vzamem, ker ni dovolj pusto za zrezek.
Prebudilo me je, ko je L. zarjul kot velik razkosan bivol. Mesena kepa se je pretrgala in ena polovica je razkrečeno in brezsramno obtičala, kjer je zdaj ves čas bila, druga polovica pa se je zagnala kvišku in se pred mano izoblikovala v L.-jevo telo. Telo je golo stalo nad mano.
Še vedno sem čutila vztrajnost mesenega utripa v zraku, še vedno. Zdaj se počasi in po trenutkih, ki mrzlo kapljajo name iz tega docela nesmiselnega prostora in še bolj nesmiselnega mojega položaja v njem, osveščam. Zdaj lahko spet počasi skušam uravnano in ubrano misliti in preudarjati:
Sem doma. To je stanovanje. To je stanovanje mojega mož a L.-ja in moje. Kupila sva si ga težko, pristradala sva si ga. Včasih je L. tu. Takrat, kadar nima dela. To je zdaj. Rada imam L.-ja. Vse storim zanj. V tej noči. To je zimska noč. Danes je prišel L. L. se je spet vrnil. Več mesecev ga že nisem videla. To je bilo za mene zelo dolgo časa. Zato sem se šla igrat študenta. Bila sem zelo vesten in marljiv študent. Ki opravi svoje izpite. L. pa se je vrnil. Rada ga imam in kako naj mu to povem, ko ga ni nikjer več. Moj dragi L.: RADA, RADA TE IMAM. Kje si, moj L. Ko te že tako dolgo nisem imela. Videla. Ponovimo: zebe me; ležim; tla so hladna; moje telo je golo; to je moje lepo telo; to pa je stanovanje; najino stanovanje; moj najdražji; kje si, moj L.; L. se je vrnil in me je pretepal. Povedala bom svojemu možu, da me je L. pretepal.
Tako ne gre, da bi me pretepali, ko sem že odrasla in imam šestindvajset let. Potem je L. izginil. Kopala sem se in tuširala, iz sobe pa so prihajali neki čudni in skrivnostni šumi. Ogrnila sem se z brisačo in stopila pogledat. Bila sem vesela, L. se je vrnil. Bila sem žalostna, L. ni bil sam. Bila nisem nič več, kajti L. je izumiral tri korake pred mojimi očmi. Izumiral je v objemu. Objem je bil goveje stegno na ostrem kavlju, visečem zadaj za pultom v mesnici. Mesar je bil L. in mi je prodajal pogled na svojo robo. Bila je čudovita roba za golaž. Prodal mi je robo za mojih šest let, ki so denar. En dva tri štiri pet šest. Bila je kepa mesa in kepa je sikala, naj pogledam vanjo. Pogledala sem, a nisem nič videla, zakaj ubijal me je ostri curek smradu in življenja v enem samem stebru. Življenje je smrad. Moj mož je iz kepe nestuda rekel, da sem jalova preslica. Rekel je še, naj gledam, kako dela svojega sina in kako kuje svoje potomstvo, če mu ga že nisem mogla dati. Gledala sem rdeče nohte. Mislila sem, da je film. Rdeči nohti, ki z L.-jem harmonirajo v novo življenje. L. je dobil sina. Tako pišejo filmske revije. Moj dragi L., moj dragi L.
