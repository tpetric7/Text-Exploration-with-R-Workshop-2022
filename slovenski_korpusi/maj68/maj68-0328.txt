Sosedov Milko je prav priden fantek. Večkrat je voljan, da mi steče po kakšno drobnarijo v trgovino, po časopis, včasih mi celo pomaga pri delu na vrtu. Sprva je vse opravljal popolnoma zastonj, kasneje pa sem ga sam razvadil. Po opravljenem delu sem mu ponudil žvečilni gumi, pomarančo in podobne stvari, take pač, ki so kratkohlačnikom pri srcu.
Opazil sem, da je njegova vnema neverjetno narasla, potem ko sem mu obljubil. da mu bom, če mi bo do konca meseca pomagal pri pospravljanju ozimnice, zlaganju drv in urejevanju vrta, kupil dragoceno darilo ali pa mu bom dal za nagrado kar denar in si bo potem že sam kupil z njim, kar si bo pač želel. Nisem si belil glave, od kod bom denar vzel. Doma mi ga gotovo ne bodo primaknili, saj menijo, da bi vse lahko opravil brez pomoči.
Hotel sem izgubiti čim manj časa z »jesenjo v naši hiši« in zato nisem štedil z obljubami. Pismene pogodbe nisva sklenila, če pa se bo pobalin kaj usajal, mu bom že pokazal, saj je še pravi smrkavec in ga bom brez težav užugal.
Pripeljali so krompir, jabolka, premog in drva. Kar hitro sva bila z vsem gotova. Meni se je mudilo v mesto, malčku pa so najbrž pred očmi migljali obljubljeni stotaki, ko je ves zadihan hitel pobirati polena.
Kar naenkrat je bil prvi naokrog. Svoje dinarje sem imel hitro razporejene: menza, mesečna vozovnica, obrok za knjige, par čevljev, nekaj za vsak dan sproti in konec. Morda bi res lahko odštel vrlemu pomagaču nekaj stotakov, saj bi mu gotovo napravili veliko veselja. Vendar sem se odločil, da mu ne dam nič. Moje potrebe so bile večje in bolj upravičene.
Naslednji dan me je že čakal pred hišo, ko sem prihajal domov. Dejal mi je, če mu lahko dam zdaj tisti prisluženi in obljubljeni denar, da gredo s šolo na izlet in ga zato nujno rabi, brez njega sploh ne more iti.
»Boš tiho, mulo! Nimam več denarja, da bi ga tebi dajal. Ta mesec sem ga premalo dobil. Kaj pa potem, če si mi pomagal. Saj ni bilo tako težko, a?«
»Ja, pa si mi obljubil. Saj si takrat vedel, da mi boš moral dati, ko si mi že obljubil.«
»Kaj pa potem, zakaj si mi pa verjel?«
»Aha, tak si, bara-a-a-ba, lažniva« je še zavpil in že glasno zavekal: »ue-e-e-uee«, ker sem mu eno primazal, da sem se ga odkrižal.
Hudiča, še je pravica na tem svetu!
Na nagradnem natečaju sem brez zveze staknil petdeset tisočakov. Zaželel sem si potovanja v inozemstvo. Sorodniki so mi vsi raztreseni znotraj okvirov SFRJ, zatorej sem navezan na lastna devizna sredstva, kolikor jih pač pripada skoraj vsakemu državljanu v enem letu. Spomnil sem se, da je bilo spomladi v časopisu obljubljeno, da bodo to skromno vsoto povečali na 30, če ne kar na 35 dolarjev. Ves vesel sem vložil prošnjo za potni list, vize in se že vnaprej veselil, da bom kot človek in kot državljan SFRJ potoval v zamejstvo. S potnim listom sem se odpravil v banko po devize.
»Ue e-e-uee«, sem zajokal, ko mi je blagajnik naštel le 12. 500 lir za 15. 150 dinarjev.
Doma sem vrgel potni list v kot, še enkrat natančno prebral Delo z dne 24. februarja 1964 na strani 2, ga zmečkal in zagnal v peč. Pritaknil sem vžigalico in imel vsaj eno korist od takega govorjenja in pisanja, namreč pogrel sem se malo.
Devize sem prodal na črno za 19. 200 dinarjev, plačal svoj dolg Milku in še mi je ostalo za poplakniti jezo.
