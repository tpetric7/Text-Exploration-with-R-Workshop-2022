Dobrodelni psihiatri preiskujejo mojega zvestega prijatelja Pokca, ki je nehote postal žrtev zoološkega vrta. Nedavno se je vrnil s študijskega potovanja po Ameriki, kjer je kot gost »Društva za pomoč malim živalim« obiskal plazilski oddelek Zoo-Bronxy v New Yorku. Ko mi je navdušen pripovedoval, kako so ga prevzeli krokodili, očarale kače in osvojili nenavadni plazilci vseh kontinentov – sem si ga pobliže ogledal. Čudo: oči so mu nekako nepreračunljivo izstopile kot kameleonu ali žabi. Kretnje rok so se podredile kretnjam nog (svojstvo štirinožcev). Ušesa so se mu prihulila h glavi ter se vidno zmanjšala. Vse njegovo, prej športno, vzravnano, gibko telo je kazalo znake mlahavosti in uradniške utrujenosti. Po čašici pelinkovca se je razkoračil na vse štiri ter pričel šklepetati z zobmi, kar je pomenilo, da je kača klopotača okusila radosti alkohola. Nato je pričel na ceniku računati integrale in si je nataknil očala. Naivneži so mislili, da oponaša profesorja matematike; jaz pa sem vedel, da oponaša ples madison v naočarkini improvizaciji.
Težje je bilo, ko si je domišljal, da je krokodil iz vrste kajmanov, znanih po svoji požrešnosti. Ti sicer žive v Južni Ameriki in nimajo z evropsko mentaliteto ničesar skupnega. Vendar – Pokca je privlačila eksotika. Ob prihodu mestnega veterinarja se je predstava nepreklicno pričela; še dandanes se poznajo sledovi – odtisi njegovih tarzanskih zob na dveh natakaricah, upravniku – znanemu oderuhu in postavni mizi, ki jo je obgrizel v zavesti, da je to njegova bodoča žena. Od takrat so mu stregli samo še krepki natakarji.
Plazilstvo v neprištevnem stanju odpuščam Pokcu čez noč! A kam s prekletstvom državljana Pokca: prišteven je mislil, da je glista (deževnik): v službi, v družbi; med tujci – med znanci; v vlaku in avionu, ob soncu in dežju.
Šefu je prinesel vsako jutro šopek za njegovo ženo. Le-te je osebno natrgal (spomladi, poleti) ali pa kupil (jeseni in pozimi). Letna poročila je sestavljal brez imen grešnikov, če so ti imeli kakršenkoli vpliv na njegovo napredovanje. Imeni tehničnega in komercialnega je zamenjeval s: splošnim odsevom tehničnega razvoja republike in proizvodnih sil v svetu sploh; ime komercialnega pa z zaprtostjo tujih tržišč, visokimi uvoznimi carinami in nizkimi prodajnimi cenami na domačem tržišču, ki je – komercialna nesreča – nerentabilno za veliko podjetje …
Med tujci na dopustu je Francozu govoril o slavi Eiffelovega stolpa (nikoli ni bil v Parizu); Nemcu o odličnih renskih vinih (pil je samo slatino); Amerikancu o svojih vtisih iz poetične Kalifornije (rad je gledal kavbojke); z Albanci in Kitajci pa iz higienskih razlogov ni navezoval stikov.
Najsirotnejše – poročene prijatelje – je spremljal osebno na stanovanje, kjer je razjarjena žena čakala pozno v noč z nudlvaljarjem, dvignjenim visoko v zvezdnato noč.
Molče, s svetopisemsko vdanostjo je prevzemal dekleta, katerih so se fantje preobjedli ali pa so jim med poljubljanjem skoraj izpraskale oči ali denarnice.
Sosedom je pazil na otroke, da so lahko nemoteno gledali TV pri sosedu ali pa šli v kino. Tri kanarčke je nekoč na trgu izpustil iz kletke in ne da bi trenil z očesom plačal še za kletke, ki jih je pustil branjevki v spomin.
V letalu je odstopal svoj sedež preobilnim potnicam in rejenim direktorjem, ki so bili stabilni pred zračno rotacijo. – Pokec se je stiskal med kante za rezervno gorivo. Vsakemu je ponujal padalo, čeprav so ga vsi potniki že imeli. Knjižico polno bibliofilskih izdaj in pečatov zgodovine je po študiju podaril Klubu nepismenih.
Potem je nekega meglenega večera srečal Lejo. Bila je krhka, drobcena, srčkana – oh, tako zelo drobcena. Nezaščitena, takorekoč. On jo je, samoumevno, zaščitil. Drugi dan po poroki sem jo videl, kako ga je nosila v ročni torbici iz pasjega usnja. (Ljudje pa so mislili, da je postal neviden).
Neke srede so ga sredi kosila pobasali psihiatri. V prostranem umobolniškem avtu so ga odpeljali na turnejo kričanja po belih hodnikih.
Mesece so ga preizkušali. Bil je eksemplaričen pacient, – »patološko nagnjen k neozdravljivi dobroti«. Po polletnem opazovanju so ga končnoveljavno razčlenili, definirali, razstavili na koščke njegovo dušo kot otroški avionček – ter ga prečitali kot roman. Pri duši jim je bilo, kot da čitajo knjigo svojih življenjepisov. V sebi je imel preveč dobrega, da bi lahko uspeval med dvonožnimi plazilci. Psihiatri so z njim obogatili medicino.
Vrnil se je med dobre in poštene ljudi in spet nobene stvari ne imenuje s svojim imenom.
Goljufov ne obsoja. Varanje ima za moralno prečiščevanje. Trave ne tepta. Hrbtenice ne vzravna prej ko v soboto, ko gre na izlet v naravo. Umazanih besed ni v njegovih sneženih mislih. Vse je uglajeno in mu odlično služi. Ima hišico in dva avtomobilčka.
Na zdravniškem spričevalu mu piše:
Boluje za splošno človeško boleznijo — PLAZITIS. Vendar močno pretirava! Za pošteno človeštvo ni nevaren in se lahko brez nadzorstva giblje med ljudmi.
(Zlobneži šepetajo, da je končal šolo za življenje.)
