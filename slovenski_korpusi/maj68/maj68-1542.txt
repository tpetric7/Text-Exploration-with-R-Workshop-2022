Tragikomedija v treh dejanjih
Ta igra zaključuje ciklus »o Špancih«. Po vnanji formi je zgodovinska, vendar bi hotela govoriti o našem času.
Prosim razumevanja za številne scenske opombe. Do zdaj sem pisal pripovedno prozo: brez opisa sam sebi ne zaupam – realizatorjem seveda popolnoma; kljub temu bom vesel, če bodo režiser in igralci opombe skrbno prebrali.
Predlagam enoten tloris prizorišča in dekor, ki bo imel vsaj nadih fantastičnosti.
Konkvistadorji iz prvega dejanja naj igrajo Indijance iz drugega: zavoljo štednje, malo pa tudi zavoljo bizarnosti.
Rekviziterju se opravičujem, ker sem mu naprtil petelina v drugem dejanju. – Če igralci, ki jih to zadeva, ne prenesejo perjadi, naj si pomagajo z rokavicami.
Prosim za dobre in pristne rekvizite.
In še ena prošnja: naj bo groteske v igri in režiji nekaj manj, kot je to v naših gledališčih zdaj moda, če je le mogoče.
Osebe
Pedro
Pablo
Caetana
Baltasar
Tajnik
Suanza
Dolgin
Čokati
Felipe
Margerita
Konkvistadorji
Indijanci
Prizorišče: dvorana z ogledali. Spredaj, ob obeh portalih, stojita komornika PEDRO in PABLO: nadzorujeta služabnike, ki urejajo mizo za pojedino; njihovo opravilo se odvija o tišini kot nekakšna slovesna igra.
Med to ceremonijo prihaja do nas zborovska indijanska pesem, ki nikakor ne sme biti neposredno povezana z dogajanjem na odru; – samo zvočna kulisa.
O beli konj, o beli bog! … bel je bil sneg, koža in roža, belo v očesu, na nebu oblak …
O beli konj, o beli bog! … rdeča je stena zdaj, roža krvava, grmi škrlatni, v ustih pepel …
O beli konj, o beli bog! … zelena je plesen, v prsti srce je zeleno, voda usiha v studencu, v rekah ni rib …
O beli konj, o beli bog! … črna gora za nas, sonce ima črn obroč, v vejah ni petja več, črna črnica in noč …
O beli konj, o beli bog! …
Pesem se razgubi. Služabniki prižgejo sveče na kandelabrih. Ogledala ožive. Večina služabnikov potlej odide. Dva ostaneta, vsak na svoji strani prizorišča. Ozreta se proti Pedru in Pablu. – Klici.
PEDRO: Guantémoc!
Služabnik odmota vrvico: med prvim in drugim ogledalom na levi sfrfota navzdol prapor z ognjenim ptičem.
PABLO: Cruz de fuego!
Prva zastava na desni: na rumenem, čez in čez razrezanem blagu križ v plamenih.
PEDRO: Kolo!
Druga zastava na levi: kolo z bodicami.
PABLO: Ladja!
Druga zastava na desni: srebrna barka na črnem morju.
PEDRO: Vrč!
Tretja zastava na levi: vrč in roža.
PABLO: Meč!
Tretja zastava na desni: vijoličast meč na črni svili.
Vsi prapori so spuščeni. Pedro in Pablo se skoraj hkrati zganeta s svojih mest, odmahneta služabnikoma. Služabnika odideta. Debeli Pedro odraca k mizi. Pablo do ogledala. Pedro vzame nekaj oliv s pladnja in jih žveči; peške pljuje predse; Pablo sistematično pregleduje svoj tesno spahnjeni kljunasti obraz.
PEDRO: (z nekakšnim nostalgičnim posmehom): Guantémoc! … (Nato) Človeku, ki se kar naprej v zrcalo gleda, nazadnje hudič rit pokaže, prijatelj Pablo …
PABLO: Rajši bi jo gledal kot ti tvojo medeno luno. – Guantémoc! … Vso tisto noč pred bitko je veter tolkel po taborišču, ljudje so v spanju stokali od tesnobe in od fižola. – Kolikokrat smo že proslavljali?
PEDRO: Bitke se proslavljajo vsako leto. Osem let je minilo.
PABLO: Naša zadnja bitka in naša končna zmaga in glorija in mir in krasna bodočnost! … Mene so nagnali v pristanišče, nakladali smo. Zlata je bilo bora malo – same obleke iz perja.
PEDRO: Jaz, vidiš, jaz sem pa bil zraven …
PABLO: Za grmom skrit …?
PEDRO: Za grmom skrit, v zemljo zakopan, strah mi je odtekal v hlače …
PABLO: Španec!… Čast in ponos! … Hoho, Pedro, hoho …
PEDRO: Jaz sem iz Cádiza. V pristanišču sem odrasel, in tam nismo imeli časa za junaštvo: hrano smo iskali in ženske, kolikor je bilo za prvo nujo potrebno …
PABLO: (se še zmerom gleda v zrcalu) En mozoljček se mi je napravil …
PEDRO: Lena kri. Precej gnijemo, prijatelj Pablo.
PABLO: Ja. Stari moli, mi gnijemo. Grmad in vislic in klade in kola in kazenskih ekspedicij smo se preobjedli, njive so zaraščene, iz podrtih hiš smrdi, Španija je daleč, oh, daleč, kralj molči, Indijanci molčijo …
PEDRO: Ti torej misliš …?
PABLO: Misli sam! Časa na pretek …
PEDRO: Misliš, da ne bo dobil imenovanj a za podkralja?
PABLO: Kaj pa tebe to briga?! Kaj pa te sploh briga? Preštevaj žlice, pretepaj sluge, nabavi si kaj za v posteljo. Amen! – Tisto noč, pred zoro, sem poškilil iz šotora in sem ga videl, kako stoji na griču in steguje glavo proti nebu. Rekel sem si: »Viš-ga: – čaplja!« Veter je spletel oblake v dolgo kačo. Tresel sem se in se hahljal in si mislil, češ, bogve, ali mu bo kača padla v kljun …?
PEDRO: Imenovanja za guvernerje in vicekralje so v vseh kolonijah opravljena …
PABLO: In …?
PEDRO: On je osvojil to deželo. – In pa: ni vseeno, komu služiš …
PABLO: Molči! Nikjer nisi doma, tu pa si zaenkrat sit in naspan in se napihuješ kot ovčji sir na soncu. Molči, človek!
PEDRO: Morali bi mu dati …
PABLO: Moli, kakor on moli!
PEDRO: Zaspim …
PABLO: Pri molitvi …? Oh, Pedro, cigan pristaniški! … Sanjaš?
PEDRO: Ja. Gosto in zmedeno.
PABLO: O bitki?
PEDRO: Ne. – O samih majhnih otrocih, ki luščijo školjke z ladij.
PABLO: Kdor se s sanjami v otroka vrača, je pred smrtjo. – Daj, sanjaj o Guantémocu! Nobene bitke ne boš več doživel.
PEDRO: Dolgo jih ni.
PABLO: Če nima druge zabave, si jo gospoda poišče v cerkvi. Pošten Te Deum se raztegne ko škofovski prdec. – Je ona tudi zraven?
PEDRO: Indijanka? – Je!
PABLO: Jasno! Nuestra senora de Guantémoc … Stari jo drži za roko in se križa z njenimi umazanimi prsti.
PEDRO: Ona bulji predse. Sveče šteje.
PABLO: Figo šteje! – Komaj če zna do deset …
PEDRO: Nikoli nisem razumel …
PABLO: Da jo je stari vzel …? To? – Ti bom razložil! – Krasno mu molči. In pestuje ga, kadar je mrtev od norenja, do zore ga ujčka. Indijanka. Navadil se je na njihov rdeči smrad. Pa še tole: naš stari ima eno stvar, ki je vsaka ženska tolikšne ne prenese. Ona jo, ona prenaša, in mogoče ji je celo všeč. Nuestra senora de Guantémoc …
PEDRO: Fant se oblizuje …
PABLO: (popevaje)
Fant se oblizuje, fant modruje, spletke kuje, vse noči prečuje …
PEDRO: Fant ima žerjavico na duši.
PABLO: Oba jo imata. Stari in fant.
PEDRO: Prihajajo.
Od daleč je slišati konjska kopita, kraguljčke mezgov in klicanje služabnikov. – Pedro se skloni, pobira koščice oliv, ki jih je bil prej pljuval po tleh.
PABLO: (se smeje) Trebuh ti med stegna sili. Takšni ljudje bi morali prej premisliti, kdaj in kam bojo pljuvali.
PEDRO: Ti boš pljuval zobe, če se boš igral z besedami.
PABLO: Jih nimam več dosti … Čakajva.
PEDRO: Čakajva.
Čakanje. Bližajoči se glasovi. Nato: Družba, ki se je vrnila od Te Deuma v stolnici, prihaja v dvorano. Več je moških, kakor žensk: oblečeni so v temno, s poudarjeno, provincijsko eleganco; pahljačasto se razporedijo po prostoru in napravijo čistino za prihod dona Baltasarja. Petindvajset let; igrana uglajenost; fluidne zelene oči; tudi sicer se vsak čas spreminja; en hip je zaprt ko žepni nož, v naslednjem se blešči kakor njegovo rezilo. Ob njem se pelje Caetana. Tajnik in Suanza. Pridejo v smehu iz šale, ki jo je bil nekdo povedal še na stopnišču. – K mizi.
CAETANA: Postrvi! …
BALTASAR: … srebrne in nežne – iz vodice snežne …
TAJNIK: Jutranji ulov.
CAETANA: Bog mi grehe odpusti: bila sem prepričana, da so v tej deželi samo žabe doma.
BALTASAR: Perspektiva amazonke na konju … Oh, hudobna Caetana! …
TAJNIK: Niste opazili hribov? – Kjer je gora, je potok, milostna, kjer je potok, tam je postrv.
BALTASAR: Točno! In kjer je morje, je smrad. Znana stvar. Kakšen kapitalen jastog! Njegovi brki so konkvistadorski, rožnat je kakor devica ali togotnež. – Sva midva rožnata, Caetana?
CAETANA: Saj ti nisi togoten, Baltasar!
BALTASAR: Nisem …?
CAETANA: Pretenka kri …
BALTASAR: Joj! Joj! Joj! Resnično in neprijazno … (Gostom) Naprej, gospoda! Ne pretiravajte s prirojeno špansko resnobo! Naloženo mi je, naj vam bom za gostitelja, dokler si moj oče in njegova soproga ne odpočijeta od naporov molitve in zahvaljevanja. V veselje mi je. Prosim! Dajmo! Tile darovi iz zemlje, vode in zraka nas vabijo in kličejo: tudi nas opozarjajo, da je treba svetim užitkom pridružiti še kaj posvetnih, če hočemo biti kompletni. Padre Suanza, ki se tamle ogleduje v zrcalu, mi je nekoč zaupno povedal, da je imel sveti Tomaž Akvinski sto kilogramov čiste teže …
SUANZA: Sto petnajst, don Baltasar!
CAETANA: In je živel sam na svetu?
BALTASAR: O svetnikih je treba kaj vedeti, sestrična!
TAJNIK: Sam! S svojim bogom.
CAETANA: Kakšna sreča! Nikogar ni pohabil.
BALTASAR: Mogoče osla, ki ga je jahal.
CAETANA: Včasih so rekli: v mršavem truplu – goreča duša.
BALTASAR: Kaj je torej s svetim Tomažem? – Morda je vendarle tako, da pobožnost spodbuja apetit, ali pa nabasan trebuh vabi v globoke meditacije.
CAETANA: Padre Suanza, kaj priporočate?
SUANZA: Nič ne priporočam, dona Caetana. – Gospod je napeljal v nebesa veliko različnih stezic: nekatere so tako položene, da jih zmorejo tudi debeluharji.
BALTASAR: Preveč tolerance! Toleranca ni španska lastnost!
TAJNIK: Požrešnost tudi ne.
CAETANA: O! O! – Ali ste tukaj še Španci, gospoda?
BALTASAR: Pikra beseda hitro v srce najde! – Ali sovražiš deželo zavoljo nas, ali nas zavoljo dežele?
CAETANA: Prvo, kar sem po prihodu ugledala v pristanišču, je bil crknjen pes. Takle trebuh je imel. Nihče ga ni zagrebel. Tisti smrad mi je obtičal v nosu.
BALTASAR: Kastiljski nos daleč seže …
SUANZA: Dovoljujem si pripombo: nos nima oči, da bi videl v duše, in duše …
CAETANA: … so zdrave?
SUANZA: Španske so! Vendarle!
TAJNIK: In kolonije so zdravje Španije. Nova kri.
BALTASAR: Amen!
TAJNIK: Poskusite artičoke, dona Caetana!
BALTASAR: Artičoke kvarijo polt, nikar! Ta lepota je vredna pozornosti. Kakšno jo bomo vrnili domovini?
SUANZA: Čisto.
BALTASAR: Bela golobica bo poletela čez morje in bo ob zori spet ugledala snežno Sierro nad zobatimi stolpi Alhambre … Brez madeža …
CAETANA: Bilo bi spodbudno, Baltasar, če bi navsezadnje mogli ugotoviti, kam naj tebe denemo: med čiste ljudi, ali med …
BALTASAR: Moja kri je – kot si rekla – tako tenka, da se zdim asketski, oči imam požrešne: usodno neskladje v naravi. – Toda, moj bog, mi kar klepečemo in klepečemo, naši dragi gostje pa stoje ob strani, molče, in prav mogoče, da nas zaničujejo zavoljo čenčavosti! … Oprostite, prosim! Nikar nam preveč ne zamerite, gospoda!
Zares: večji del gostov je negibno spremljal besedovanje. Svečani Španci v črnini – nekoč blatni in krvavi konkvistadorji. Ni jim prijetno: znojijo se, svetijo se v srebrno zlatem soju zrcal in svečave. Baltasar se odtrga od mize, stopa od skupine do skupine, govori glasno, v nepretrganem toku.
BALTASAR: In, konec koncev je to celo vaš praznik! Vi ste na ta dan izbojevali bitko pri Guantémocu. Tri tisoč Indijancev ste poslali v nič! Obesili smo zastave, da bi to naslikali. Prva je zastava, ki ji pravimo Guantémoc, s hudo ptico na sredi. Ubranili ste se ptice, ni vam izkljuvala oči. Goreči križ vas je vodil. Poglejte ga, tamle visi. Bodičasto kolo je preostale naučilo pokorščine in molka. (Ali pa so bili morda Indijanci zmerom tako molčeči …?) No, še so zastave! Srebrna barka je kralju odnesla dragotine dežele, ki ste jo vi osvojili. Kadar gre ta prapor za procesijo, se mi zdi, da voham slanico, slišim škripanje jambornih vrvi, tako mi je, kot bi videl vaše obraze ob prvem svitu, ko ste se bližali neznani obali … Kaj pomeni tale … ? Nikoli mi niso povedali. Vrč in roža … Mogoče urejeno življenje … ? No, vi veste, to je vaš praznik in tudi prapor je vaš! Povsem jasen mi je pomen vijoličastega meča na črni svili. Klicaj! Opomin! Opozorilo, da je treba pridobljeno čuvati, da je treba varovati, kar imaš v trajni lasti, ker si bil pogumen v pobožnosti in pobožen v pogumu. Amen!
Slap Baltasarjevih besed usahne. Fant se zasrepi predse. Napravi se velika tišina. Čez nekaj trenutkov se Baltasar sunkoma okrene in se dotakne lakti človeka, ki mu je najbliže. To je dolgin s predivasto sivimi lasmi; lopataste roke mu štrlijo iz čipk, kakor bi ne bile njegove.
BALTASAR: Ali vas kdaj muči križ?
DOLGIN: V kolenih mi je obtičalo, don Baltasar.
BALTASAR: V kolenih … ? Jasno! Prenočevanje na prostem … To je hudič! … Pa vi … ?
Baltasar stegne roko proti čokatemu možicu v ozadju.
BALTASAR: Trganje v rami ? Srce?
ČOKATI: Mehur, če dovolite …
BALTASAR: Aha, mehur! … Kdor v mokroti spi, nič več vode ne drži! Tako pravijo. Bo že res. Moja pestunja ima neke čaje, morda bi vam pomagalo.
Tišina. Suanza in tajnik se spogledata.
BALTASAR: Guantémoc ni bil šala. Jaz sem bil takrt otrok. Poveljnikov sin … so rekli in so me v nosilnici vlačili za vami. Mojo nosilnico so postavili na griček. Ali ni bilo južno takrat …?
DOLGIN: Da. Južen veter je pihal. Zelo vetrovno …
BALTASAR: Grozno veliki vodeni oblaki. Na obzorju se je kotlina drobno bleščala.
ČOKATI: Prihodnji dan se je usul dež.
BALTASAR: Dež! – Jastrebi so komaj navohali trupla, ker jih je dež spral. – Pa je vendar čudno, kako malo stvari mi je ostalo v spominu! … Oblaki, kričanje, skrivači za skalami, rob ravnine, to, da sem se moral obrniti proč od bitke, ko sem šel lulat, zavoljo vetra …
CAETANA: Ničesar drugega se ne spominjaš?
BALTASAR: Ne! – In vi gospodje … ?
DOLGIN: Marsikaj se je zgubilo …
BALTASAR: Pač! … Spominjam se večera po bitki. – Gospod tajnik, koliko Indijancev je preživelo bitko?
TAJNIK: Približno osemsto.
BALTASAR: Bitko so preživeli, večera ne. Ograde, kamor so jih segnale straže, so bile pod gričem, na katerem je stala moja nosilnica; do gležnjev ovčjega govna … Komandantov sin mora videti vse. Neki kaplan je zasadil križ ob ogradi. Dišalo je po sveže olupljenem lesu. Potem ste prišli v dolgi vrsti iz taborišča, da opravite delo: z golimi sabljami, in železo je žvenketalo na vaši opravi. Vi, gospod, ste nosili prapor, tistile …
Baltasar pokaže prapor z gorečim križem. Nič odgovora.
BALTASAR: V ogradah se je iznajdljivost krščanskega in španskega duha sijajno izkazala. Iznajdljivost, resnost, doslednost!
Baltasar se spet obrne k Dolginu.
BALTASAR: Vidite, vas sem si tudi zapomnil, gospod pribočnik! Čisti ste prišli iz bitke – in v ogrado brez meča. Iznašli ste poseben prijem. Takole: roke potisneš pod pazduhe, dlani skleneš na tilniku, s sunkom potisneš glavo naprej, vrat je zlomljen. Čedno in učinkovito. Ali se spominjate?
Dolgin ne odgovori. Medel nasmeh mu leži okoli ustnic. Baltasar se zasuče k Čokatemu.
BALTASAR: Vi ste zaupali bodalu. Se motim …?
ČOKATI: Ne.
BALTASAR: Pa vi, gospod? Meč …? Koliko jih je bilo? Se ne spominjate? Tudi vi kar s sabljo?
Baltasar kakor maček stopa ob vrsti gostov. Zvečine gledajo togo predse, zaprti v tesnobo in ibersko prevzetnost.
BALTASAR: Čudno, kako je bilo tiho … Zdelo se mi je, da slišim padati roso. Dokler ni eden pobegnil iz ograde. Vitez ga je lovil na konju. Šlo je v cikcakih. Vemo, kako se je izteklo. Otvezil ga je na vrv in ga privlekel. Vitez je strašno kričal: utrujenost budi jezo. Ali je bil Indijanec star ali mlad? Rdeči obraz je imel od krvi zamazan, sonca ni bilo več, nobene poteze nisi razločil, še celo belo v očesu je ugasnilo, ker je imel veke zatekle. Pribili so ga na ogrado. – Kdo? – Vi?
ČOKATI: Ne.
BALTASAR: Ne spominjate se?
ČOKATI: Ne.
BALTASAR: Nič hudega! Spomine imajo stare babe. Mi pa še živimo, kajne?! – Tisti večer ste tole deželo pribili k španskemu kraljestvu. Zgodovina vam bo nataknila vence na glavo. Zapisali vas bojo v debele knjige. Resnica se bo spremenila v višjo resnico – v povest … Ampak, vendarle je čudno, kakšne stvari sem shranil v spominu! – Kaj sodite vi, padre Suanza?
SUANZA: O čem?
BALTASAR: O Višji resnici …
SUANZA: Strinjam se z vami.
BALTASAR: Kaj pa o dekretu?
SUANZA: Dekret še ni prišel.
BALTASAR: Bo moj oče vicekralj?
SUANZA: Moral bi biti.
BALTASAR: Hvala ! – In jaz za njim … – Pedro!
PEDRO: Izvolite, don Baltasar!
BALTASAR: Kakšno vino bomo pili?
PABLO: Nič novega nimamo v kleti …
Baltasar obrne konkvistadorjem hrbet in pride v ospredje.
BALTASAR: Natoči mi po svojem okusu. Vajen sem, da drugi izbirajo zame.
CAETANA: Delaš se otroka, da bi lahko počel vse, kar ti pride na misel.
BALTASAR: Ja!
CAETANA: Obrij si brado! Čemu ti bo?
BALTASAR: Privoščimo si trenutek resnice! – Celo tebe so mi izbrali, sestrična.
CAETANA: Kdo?
BALTASAR: Moj oče in tvoj oče.
CAETANA: V kakšen namen?
BALTASAR: Za igračo. – Zoper hude misli, ki so doma v teh krajih.
CAETANA: Zanimivo! – Je pomagalo?
BALTASAR: Pač! – Moje noči so se razsvetlile: izza tvojega obrazka so mi vzšle zvezde. – Koliko časa si že pri nas, Caetana?
CAETANA: Pol leta.
BALTASAR: Prvo, kar si videla v pristanišču, je bil crknjen pes, ki ga ni nihče zagrebel. Potlej si videla mrtvo palačo in celo vrsto ljudi, ki se skrivajo drug pred drugim po kotih, ker se ne znajo pogovarjati. – Rad bi vedel, če nam prisojaš kaj bodočnosti …
CAETANA: Malo.
BALTASAR: Potlej je pa čudno, da vztrajaš …
CAETANA: Revni sorodniki nimajo izbire …
BALTASAR: Nežne sorodniške besede! … Moj oče bo dal gospodični doto, ker je vedrila glavo njegovemu muhastemu sinu …
CAETANA: Včasih so rekli: »Zlata se ne prime ne govno ne kri …«
BALTASAR: Zavoljo tega te ljubim, golobica!
CAETANA: Zavoljo česa …?
BALTASAR: Zavoljo odkritosti.
CAETANA: In jaz tebe … ali veš …? – Ker si majhen, hudoben hudič. Hudobija je tu edino, kar je še zdravo.
BALTASAR: Hvala!
Oglasi se Suanza, ki je dotlej s povešenimi očmi sledil njunemu pogovoru.
SUANZA: Drznem si pripomniti, da med španskim plemstvom taki pogovori niso v navadi …
BALTASAR: Niste slišali done Caetane, ko je vprašala – »a ste tu še Španci?«
Caetana pogleda proti gostom v ozadju.
CAETANA: Očitno so se doma najedli.
TAJNIK: Ja. Mrki so. – Kako bi spehali čredo k jaslim?
BALTASAR: Po pastirsko! – Pojdite tja, gospoda, sprožite pogovor; saj je res, da sem za zdaj jaz glavni gostitelj, toda ob mojih pomenkih se konkvistadorji zakrknejo, nič pametnega ne iztisnem iz njih, celo tisto, kar smo skupaj vedeli, je izpuhtelo; šobijo se, kot da se norčujem iz njih …
CAETANA: Ali se ne?
BALTASAR: Ne!
Caetana, Suanza in tajnik odidejo v ozadje in se pridružijo čakajočim gostom. Baltasar ostane zraven Pedra in Pabla. V njihov pomenek se tu in tam zaplete drobec Caetaninega govorjenja.
BALTASAR: Natoči mi pol čaše! Dosti! Hvala! – Nista bila v cerkvi …
PEDRO: Delo, don Baltasar …
BALTASAR: Škof je širil roko, dame so stresale mantilje od ganotja, jaz pa sem se spomnil na vaju. Poznamo se, bratca. Rekel bi, da sta tudi vidva konkvistadorja …?
Pedro se nasmehne. – Nerazločni šumot pomenka, vmes Caetanin stavek.
CAETANA: Za dve milji sveč v procesiji …
BALTASAR: Nekaj sem vprašal!
PEDRO: Bila sva zraven, ja …
BALTASAR: Na prvi ladji?
PABLO: Na prvi!
BALTASAR: Vprašal sem, ali sta konkvistadorja.
PABLO: Vsak siv pes ni volk.
BALTASAR: O!
PABLO: Mislim, da je to jasen odgovor.
BALTASAR: Kdor se za psa proglasi, kost dobi.
PEDRO: Dobila sva jo!
Trenutek tišine. Iztrgan Caetanin stavek.
CAETANA: Tak glas ima kot čaplja pred nevihto … in ves park se zgane … vrhovi dreves se posrebrijo …
BALTASAR: Vseeno vama je torej, ali stojita pod korom ali pred oltarjem ali pa kar na cesti …
PEDRO: Vseeno.
BALTASAR: Privolila sta v službo malo boljše vrste služabnikov, čeravno so vama na ladji, ki vas je pripeljala sem, izpadli zobje od skorbuta in sta klala kot vsi drugi …
PABLO: Nisva plemiča.
BALTASAR: Nekateri so postali.
PABLO: Vsak ni te sreče.
BALTASAR: Prostovoljno hlapčevanje! … Lahko bi si bila vzela zemlje po mili volji. Dežela je tolikšna, da je še nihče ni objahal.
Nič odgovora. V šumenju razločimo Caetanine besede –
CAETANA: Pod dvorcem je fontana s povsem človeško govorico – zlog za zlogom razbiraš besede, v mraku se ti zdi, da vidiš pregibajoča se usta med curkom …
BALTASAR: Nista vzela zemlje. Rajši sta prenašal a bokale po hodnikih …
PEDRO: Ni varno.
BALTASAR: Kako si rekel?
PABLO: Ni se nama zdelo zanesljivo. Navsezadnje le tuj svet. In pa.
BALTASAR: Zini!
PABLO: Kot bi ne bilo čisto zares …
BALTASAR: Neresnična dežela?
PEDRO: Tako nekako. – Ja. – Ne znam povedati …
BALTASAR: Znaš! – In tole tu? Ta hiša? Ti ljudje? In vse ostalo?
PABLO: Tu je on.
BALTASAR: Oh!
Baltasar precej časa nepremično gleda komornika. Iz ozadja, izmed mrmranja ostalih gostov, Caetanin glas –
PABLO: Pri nas natančno vemo za vreme, tule nikoli. – Že po škripanju mlinov smo uganili …
Baltasar se zdrzne iz zastrmelosti.
BALTASAR: Tako zelo zaupata staremu?
PEDRO: Zaupava!
BALTASAR: Se vama zdi isti, kot je bil?
PABLO: Ni, pa vendar …
PEDRO: Nekdo bedi, da bi mi lahko spali …
PABLO: Meč ima ob vzglavju.
PEDRO: Prihaja!
Zares se tisti trenutek v ozadju dvorane pojavi don Felipe Prospero Ortis. Petdeset let: ves je na štiri ogle; iz prstenega obraza bode nepremičen pogled malce izbuljenih oči. Ob njem dona Margerita, njegova druga žena, Indijanka.
Napravi se špalir gostov. Reverence. Don Felipe in dona Margerita gresta naglo, brez odzdrava, v ospredje. Felipe ima v levici robec, desnici rožni venec: obstane tik mize. S križcem trka ob čaše in posodje.
Govori potihoma, vendar njegov hripavi in debeli glas scela napolni prostor. Pri priči opazimo, da je jezen.
FELIPE: Pojedina torej …?
TAJNIK: Ukazali ste, ekscelenca …
FELIPE: Rekel sem prigrizek, ne pojedina!
TAJNIK: Guantémoc je velik praznik …
FELIPE: Ste bili zraven?
TAJNIK: Ne.
Samo pogled. – Nato se Felipe spet ozre na mizo.
FELIPE: Moje mnenje je takšno: pojedina požre požeruhe. Ugovarjam misli, da naj na mizo da, kdor pač ima: preprosta misel namreč ni v vsakem primeru vzvišena. – Postregli smo si, bratje, korito je polno; včasih smo glodali koruzo: če je bila mlada in vsaj malo osmojena, smo od veselja skakali po eni nogi kot otroci; upam, da se kdo od vas tega še spominja … – Tri vrste vina ste pripravili. – Pujsek ima rožmarin v riti in smeje se mi. – Zelo natančno ločite letnike vin, kajne? – Poznam modrost, da si s tem, kar ti od brade kane, pomažeš nebeški prag. – Gosposko! Gosposko? Ne! Gospod je možak, ki je Gospodu všeč po svojih delih, ne pa tisti, ki ugane, ali je timijan v pašteti! – Vampu strežemo! – Poper razburja kri. Je to komu potrebno? – Jasli in korita. – V cerkvi, gospoda, ste poslušali s pol ušesa, zato vas zdaj opozarjam na pismo Rimljanom (kajti vi ste Rimljani, ker pocejate sline ob kopunu) opozarjam vas in nič se ne bojim očitkov, da sem puščoben, tega se nisem nikoli bal, menda se spominjate, menda vam ni mast zalila vseh spominov … torej, gospoda, opozarjam vas na besede svetega Pavla, ko pravi: »Mar naj obtičimo v grehu, da bo milost tem bolj zrasla? Saj smo vendar grehu odmrli!« – Tako sveti Pavel: vam v premislek, prijatelji. Tudi meni, seveda! – Margerita, daj, pozdravi goste!
Globoka tišina. Gostje so bili nepremični ves čas njegovega čudaškega, razsekanega besedovanja.
Baltasar gre k mizi.
Margerita gleda v tla. Počasi, kakor bi tipala, oblikuje stavke.
MARGERITA: Dobrodošli, prijatelji! – Pozdravljam naše drage goste … Voščim vse najboljše ob zmagi … Srečni smo, ker ste prišli … Prosimo, naj vam tekne! – Tale hiša je tudi vaš dom … Želimo, da bi vam bilo prijetno!
BALTASAR: Je vam prijetno, gospa mati?
Vprašanje pade nenadejano. Margerita za hipec okleva, potlej –
MARGERITA: Je!
Baltasar se zasuče na peti, s prstom dregne v pujska.
BALTASAR: Res ima rožmarin v ritki!
FELIPE: Nisem ti še dal besede!
BALTASAR: Ali mi jo moraš dati?
FELIPE: Ja!
BALTASAR: Čemu? – Besede so edino, kar imam sam …
FELIPE: Med vsemi ljudmi sem tebi edinemu pustil, da si si brusil zobe na meni, sin. Prišel bo čas, ko boš razumel, zakaj sem to prenašal. – Vendar so nekje meje; upoštevaj jih!
BALTASAR: Bom poskusil. – Sestrična vaju pozdravlja, oče. In Španija v njeni osebi.
Felipe odzdravi globokemu Caetaninemu poklonu. Pedro in Pablo primakneta dva preprosta, visoka stola. Dona Margerita sede čisto počasi, potlej se zastrmi predse.
FELIPE: Caetana je zmerom lepša. Tenak stolp s svetlimi okni! Materi si podobna. Kadar te vidim, mi pridejo od zelo daleč spomini. – Amazonka si, kajne? In kako si se sprijaznila z našimi konji?
BALTASAR: Sorodniško!
CAETANA: Jaham, stric!
BALTASAR: Neumorno … duhamorno …
CAETANA: Tisti črni, triletni, Moro, je dober, živahen, pa čisto nič zbegan.
FELIPE: Kod jahaš?
CAETANA: V krogu. Okoli mesta.
FELIPE: S spremstvom bi šla lahko dlje.
BALTASAR: V nič!
Caetana se zasmeje.
CAETANA: Prav za prav res …
FELIPE: Pojasni!
Dona Margerita se komaj slišno oglasi –
MARGERITA: Nikar …
CAETANA: Bogve, da ni potrebno.
FELIPE: Jaz ne vračam besed kar za prazen nič!
CAETANA: Če moram … Kamor se obrneš: – ta dežela je pusta. Saj vendar veš, stric! – Jaham na vzhod – pusta in umazana peščina, nekaj ločja, komaj kje kakšen galeb. Večno enaki oblaki. – Na severu: črna gora. Samo črno kamenje, nikoli še nisem videla tako črnega in votlo zvenečega kamenja … Na zahodu isto … Jarki brez vode … Jahaš čez polje … veš, da je bilo tod včasih polje, v ostanku posevka, v napol zasutem jarku, v brazdi, med plevelom, tam nemara ugledaš senco človeka, ki se prihuli, da bi ga ne videl … Nobenega glasu nikjer.
SUANZA: Močno črna slika!
TAJNIK: Površinska.
Baltasar kakor maček stopiclja okoli Caetane, pogled pa ima na očetu.
BALTASAR: Hočeš reči, sestrična, da bi tistile gospodje, ki tam zadaj tako vztrajno molčijo … ki jim je moj oče dal zemljo … no, ki so si to zemljo sami in lastnoročno prisabljali … hočeš reči, da bi ti gospodje morali iz zemlje kaj iztolči?
CAETANA: Bila sem vprašana, pa sem odgovorila!
FELIPE: Baltasar je moj sin, torej krvni sovražnik, jasno. – Zato nisem vedel …
CAETANA: Je odkritosrčnost greh? – Kaj sem prav za prav …
FELIPE: Mojo deželo si proglasila za puščavo.
BALTASAR: Mrliču je rekla, da je mrtev … Mrhovini je očitala, da smrdi …
TAJNIK: Don Baltasar, danes praznujemo!
Dona Margerita pregiba ustnice, kot bi polglasno molila. Don Felipe strmi v tla. Padre Suanza se mu približa, očitno bi rad razpletel mučno situacijo.
SUANZA: Mladi ljudje se radi igrajo z besedami in pojmi, ekscelenca, zelo dobro poznajo tisto, kar jim je pred nosom, in prav malo se brigajo za tisto, kar je bilo; v nekem smislu je to naravno, večno enako, marsikaj zanimivo.
FELIPE: Tudi vi se zdaj igrate z besedami, Suanza; gospodična se je manj. Jaz za igre nikoli nisem imel časa.
BALTASAR: Meč in molitev, padre.
Don Felipe se zasrepi v sina. Dolgo ga drži v risu, govori počasi in polglasno.
FELIPE: Sediš mi na duši, sinko, in jahaš, jahaš … Pehaš me v temo. Zloba ti raste. – Prav za prav ne vem, čemu se nisem nikoli uprl …
BALTASAR: Imel si palico!
FELIPE: Zlomila se mi je. – Vendar si nikar ne domišljaj, da si jo ti zlomil!
BALTASAR: Bog varuj! – Minuta zamujena, ne vrne se nobena …
FELIPE: Gospod tajnik!
Felipe sede. Njegov klic ostro zazveni po prostoru. Iz ozadja stopi tajnik in se postavi za stol. Dialog teče naglo in natančno. Ves ta čas se Baltasar potika po prostoru, stopa od skupine do skupine, v toge obraze govori burkaste pripombe.
TAJNIK: Izvolite, ekscelenca.
FELIPE: Poročilo zadnjih treh mesecev!
TAJNIK: Nisem bil pripravljen. – Moral bi po materiale. Sestavil sem pismeno obrazložitev.
FELIPE: Ni potrebno. Povejte v obrisih!
TAJNIK: Bo zadostovalo?
FELIPE: Podrobnosti so vaša stvar!
TAJNIK: Celota in detajli niso razveseljivi. Gospodarstvo je zmerom odvisno od funkcioniranja uprave, in tu, kot kaže, ne obvladamo položaja. Položaj je skorajda kritičen. Dovoljujem si pripombo, da sem pravočasno opozarjal …
FELIPE: Nobenega ovinkanja!
TAJNIK: Nobenega! Izvolite! – Izdatki uprave , četudi ne upoštevamo vašega osebnega gospodarstva, so večji od tega, kar priteka.
FELIPE: Številke!
TAJNIK: Brez dokumentov govorim lahko le približno. No, slika bo vendarle ista! – Izdatki osemsto dvajset tisoč. Dohodki so nižji vsaj za šestdeset tisoč.
Tišina. V tišino slišimo Baltasarja.
BALTASAR: Plesa ne bo! Iz državnih razlogov …
FELIPE: Zahtevam pojasnilo!
BALTASAR: … in pa: preveč bi se znojili …
TAJNIK: Ekscelenca, mislil sem, da veste … Dežela je res pusta. Ni ljudi. Indijanci so v gorah. Tisti, ki so ostali, vzdrže največ eno leto dela na plantažah. – Takšno je stanje.
FELIPE: Izterjajte! Izžemite, kakor veste in znate!
TAJNIK: Dovoljujem si pripombo, da kjer nič ni, celo bog nima moči.
FELIPE: Bog vas opravičuje, ni pa opravičilo za vse. Premislite, kaj govorite!
TAJNIK: Razumem, ekscelenca!
FELIPE: Vaš predlog …?
TAJNIK: Naša guardija je maloštevilna. Nekdanji vojščaki vaše ekscelence so tisti, ki naj bi zdaj dali – oni imajo zemljo.
Spet majhna tišina, spet Baltasar.
BALTASAR: Južni veter draži norce in ženske …
FELIPE: Nočejo dati?
TAJNIK: Nimajo! – Vprašajte, prosim! Gospodje so zvečine prisotni.
FELIPE: Je šel tributni davek vseeno v Španijo?
TAJNIK: Je.
FELIPE: Potrdilo o prejemu?
TAJNIK: Komisija za Indijo sploh ne odgovarja.
FELIPE: Dvor –?
TAJNIK: Nič.
FELIPE: Dekreta ni …
Don Felipe se vzravna na stolu. Seka z besedami.
FELIPE: Moje imenovanje za vicekralja te dežele je moja pravica in ne more biti sporno: pravica je potrjena z dejanji, ki jih ni mogoče zanikati, s krvjo, ki se je posušila, a so njena znamenja še vidna! – Španija molči. Čemu? Vi bi to morali vedeti! Kakšno spletko so napredli čez morje? Kdo?
Tajnik skomigne z rameni. Baltasar naglo stopi k očetu.
BALTASAR: Čas, oče! Čas.
Tišina. Gostje povešajo oči, vendar čutimo, da pozorno spremljajo dogajanje.
BALTASAR: Ne razumeš?
FELIPE: Mogoče te razumem … Vseeno pojasni!
MARGERITA: Felipe! …
BALTASAR: Vsaka ljubezen se naveliča sama sebe. Zvestoba se postara, zaleze se v kot, dremlje. Privrženost je treba hraniti s surovim mesom in krotiti z bičem, kakor če imaš divjo zverino v kletki. Nobeno človeško dejanje ne more živeti kar naprej v zakmašni obleki.
FELIPE: (rezko) Nisem te prosil, da mi pripoveduj pregovore!
BALTASAR: Natančnejši naj bom? Prosim! – Osvojil si to deželo. Potlej si jo poklonil njegovemu apostolskemu veličanstvu, veličanstvo pa je tebi poklonilo poljub na čelo. Ah! … Kako dolgo je že od tega, kajne …?! Danes nemara kakšni komorniki pravijo: »Veličanstvo, don Felipe je poslal pisemce čez morje …« In veličanstvo: »Don Felipe …? Kateri? Oo, on … Oh, tisti, saj res …« Veličanstvo ni prepričano, da je vsak poljub prisega.
FELIPE: Kdo te je učil pripovedovati povesti?
BALTASAR: (se obrne k Suanzi) Se vam zdi prizor na dvoru, ki sem ga naslikal, verjeten?
SUANZA: Ne vem.
BALTASAR: Veste! Veste, ampak rajši si zamašite ušesa in se zaližete v molčanje. O čem pa vi sploh govorite, padre?
SUANZA: O vsem.
BALTASAR: Ne ! – O mačkah done Margerite. O novem jahalnem kostumu done Caetane. Na prižnici včasih o trpljenju našega Gospoda. – Ali kdaj govorite o trpljenju mojega očeta?
FELIPE: Jaši mi dušo, sinko, jaši, kar daj! Dvajset let sem ti dopuščal.
BALTASAR: Jašem! – Vprašam te, recimo: ali si domišljaš, da nisi pozabljen?
FELIPE: Nisem!
BALTASAR: Hvaležnost vladarja in domovine imaš na vekov veke …? Čas, ki ga živimo, naj bo nepretrgano slavje …? Kje? – Srepo me gledaš in morda me res ne razumeš … Je mogoče uprizarjati slavja v pustinji? Caetana ti je na ves glas povedala, kje smo in kakšna je dežela. Gospod tajnik je njene besede prevedel v številke. Na nezorani njivi raste plevel.
FELIPE: Dosti!
Oče in sin se gledata; potlej se fant pokloni in odide k mizi. Vzame rožo iz vaze in jo prične smoditi na sveči. V tišini je komaj slišati Margerito.
MARGERITA: Zdravico, Felipe! – Prosim!
FELIPE: Komu zdravico? – Temle sencam …?
Služabniki raznašajo pijačo. Koraki. Potlej se iz ozadja nenadejano oglasi Dolgin.
DOLGIN: General, nisem vajen govoriti … No, eden mora … Opomnil bi, da smo zvesti, ker smo pač prisegli, da, ampak, včasih so okoliščine močnejše …
FELIPE: Zvesti! …
DOLGIN: Vam!
FELIPE: Pa pride mimo pes in me ugrizne v nogo, in vi, namesto da bi zgrabili za palico, mu kvečjemu kličete »marš« in »pšššt« …
DOLGIN: General …
FELIPE: Nisem govoril o svojem sinu, nikar se ne boj! – Popadljivih psov je vsake vrste in povsod. Pes je tudi lakota. Pes je neobdelana zemlja. Pes so zasuti vodnjaki. Pes so zapuščene ceste. – Ne bom te vprašal, koliko imaš zemlje …
DOLGIN: Saj je sploh nismo natanko odmerili.
FELIPE: In tudi tega ne, koliko ji iztisneš …
DOLGIN: Malo, skoraj nič. – Dvajset hlapcev mi straži sto Indijancev, ki sem jih odbral za delo. Vseeno odhajajo. Uhajajo, bi moral reči. Eden. Dva. Včasih pet na teden. Zemlja se brani roditi, Indijanci delati …
FELIPE: In vsak dan jih pobijete za eno leglo …
DOLGIN: Kakor nanese in kolikor je potrebno.
FELIPE: Nekateri se sami, kajne?
DOLGIN: Prideš v stajo: na tramu visi in ti kaže jezik. Včasih najdemo katerega v koprivah – zavit je v pončo in se smehlja.
Baltasar se ozre čez ramo. Še vedno smodi rožo na sveči. Caetana stopi k njemu, mu jo vzame in vrže v skodelo z vodo.
FELIPE: Smehljaj nič ne pomeni! Rdečkar se zmerom smehlja – pa tudi naši mrliči imajo to navado.
DOLGIN: Res!
FELIPE: Kako je z vero?
DOLGIN: Z našo?
FELIPE: Z njihovo!
DOLGIN: Prihajajo v cerkev in buljijo predse. Ženske strmijo v obleko Brezmadežne ali v sveče, nekatere so se naučile pokrižati. – Smrdijo.
Don Felipe vstane. Z majhnimi koraki obkroža prostor med mizo in ospredjem prizorišča. Govori s pol glasu in zelo zamišljeno, nič več po vojaško.
FELIPE: Tisto jutro, ko smo pristali in zataknili križ v peščino, pa prisegli, da bo dežela naša, kraljeva in božja, so se nad gorami pred našim nosom prav čudno vzdignili oblaki: bila je obokana stena; jaz jo imam še natančno pred očmi in nemara tudi marsikdo izmed vas … Šel sem po dolini, ker sem hotel biti sam, da bi molil. Moral sem se zahvaliti, prosil sem tudi, da bi zmogli tisto, kar nas še čaka. Poiskal sem si jaso v gozdičku. Kakor bi bilo danes … Klečal sem z obrazom v mahu. Zemlja, ki sem tiščal nos vanjo, je imela neznan vonj; tu je več dišavnic nego pri nas. Nobene ptice nisem slišal. Molil sem, kot pač molim, vi pa veste, da molim pošteno. Potlej sem se vzravnal. Gore so bile v senci. (Res so črne, Caetana) In nad gorami, še enkrat višja kot ob našem pristanku, šobasta stena oblakov, predrtih s soncem. Kakšna čudna tesnoba me je obšla! … Zakaj? Bil je strah, pomešan s srečo in upanjem. Kar bom povedal, je približno: – trapil me je dvom … recimo vprašanje, ali je polkrožni zaslon, ki zapira deželo, oltarna stena, v katero moramo postaviti Jezusovo podobo, ali pa je morda res šoba, usta nekakšne še neznane pošasti, ki nas bo požrla.
CAETANA: Kako nazorno, stric! Pa so mi pravili, da vojaki nimajo domišljije!
FELIPE: Padre Suanza bo razsodil, v kolikšni meri je bilo moje spraševanje grešno …
SUANZA: Ni bilo grešno!
FELIPE: … Če sem premalo zaupal v milost …
SUANZA: Bog je vsepričujoč, ampak povsod so tudi demonske sile, in vedeti moramo za njih in jih upoštevati.
FELIPE: No: kaj se je uresničilo? Kaj smo dočakali?
SUANZA: Zmago v orožju; nocoj jo slavimo.
FELIPE: In to je vse …? – Molčite? – Dobro, bom še vprašal. Imamo oltar nad deželo? Se spreletavajo angeli nad nami? – Kaj pa, če nas je pošast le požrla in smo v njenem trebuhu? Neprestano govorite, kako smrdi …
SUANZA: Ne razumem.
Baltasar, ki se je dotlej igral z robom Caetanine mantilje, se sunkoma vzravna.
BALTASAR: Nikar mu ne verjemi! Prav dobro razume.
SUANZA: Žal mi je, da moram izreči: – s stališča državniške, teološke in vsakršne druge razsodnosti je povsem neprimerno, če spričo sicer obžalovanja in obsodbe vredne zanikrnosti madridske administracije in erarnega primanjkljaja šestdesetih tisočakov vzklicujemo demone.
FELIPE: Pribočnik Rivera!
Čokati, ki smo ga bili spoznali v prizoru z Baltasarjem, se približuje k Felipeju.
ČOKATI: General …
Felipe ga popade za suknjič in ga pritegne tesno k sebi.
FELIPE: Kako bi bilo, če bi ti stopil na nogo?
ČOKATI: Nič …
FELIPE: Hohoho! Ti pa bom!
ČOKATI: Ne!
FELIPE: Čast naj ti varujem? – Ali zaradi bolečin?
ČOKATI: Ni vredno besede!
FELIPE: Pač! Bolelo bi! Nikar ne laži! Nisem ti ukazal! In povedal boš padreju Suanzi, zakaj bi te bolelo! – Nočeš? Bom jaz! – Ker si brez prstov! Odmrznili so ti na prelazu Chuncho. Poščipali smo ti jih z kovaškimi kleščami, zoper prisad ožgali z vrelim oljem. Tako! In v obraz si rumen, ker smo deset dni in deset noči gonili Indijance po močvirju, kjer sploh ne ločiš, kdaj je dan in kdaj je noč. Če bi oluščil s tebe tole črno kamižolo, bi se pokazal zemljevid rdečih brazgotin, pa bi bil to pravi zemljevid naše konkviste. Drži …? Drži! – Padre Suanza tega ne ve. Padre Suanza morda misli, da je zmaga frfotanje zastav in Te Deum … Ti veš, kaj je. Rivera! Še zmerom veš, kajne? Povej!
ČOKATI: Veliko sem pozabil.
FELIPE: Nisi! – Kateri dan so me vrgli s konja?
ČOKATI: Sedmega maja.
FELIPE: Kdo me je rešil?
ČOKATI: Jaz.
FELIPE: Kako?
ČOKATI: Od zadaj sem ga spodnesel.
FELIPE: Indijanca! … Bil je velik in težak. Ležal je na tebi. Prhal si ko merjasec. – Kaj si mu najprvo napravil? – Pokaži!
Kakor pod urokom se čokati Rivera zgrbi, roke se mu uskočijo v klešče, palci mu zaštrlijo od stisnjenih pesti.
FELIPE: Iztaknil si mu oči! Točno! In zraven si govoril … no, daj, povej!
ČOKATI: Ne vem …
FELIPE: Govoril si: »Jezus, pomagaj!« – Kaj še?
ČOKATI: »Moraš! Jezus, moraš!«
FELIPE: Točno! Zmerom smo rekli »Jezus, moraš!« Ubogal je. Grešim, Suanza!?
SUANZA: Grešite, ekscelenca!
Felipe nadaljuje, kot bi ne bil nič vprašal.
FELIPE: Tisti večer smo sedeli ob ognjih in si trebili uši. Cvrk! Cvrk! – Možje so bili s hrbti proti zarji; mislil sem si: moji svetniki, božji svetniki, moji angeli, božji angeli! Nihče se nam ne more upirati, ker imamo pravo vero. Ta svet bomo potlačili ko žensko. Šli bomo do konca. Kristus, ki je za nami, bo z robom bele halje zbrisal kri … Rivera ! Še nekaj stvari te bom vprašal. – Rivera, a smo bili garjevi?
ČOKATI: V enem letu sem trikrat menjal kožo.
FELIPE: Sestradani?
Rivera se samo nasmehne. – Nobenega vzgiba na obrazih njegovih vrstnikov v ozadju.
FELIPE: Se nam je kdaj bledlo od utrujenosti?
ČOKATI: Večkrat.
FELIPE: Koliko si bil najdlje v sedlu?
ČOKATI: Šestintrideset ur.
FELIPE: Ja. Celo potrebo si opravljal kar od tam … – So nam rane smrdele na soncu?
ČOKATI: Veter je odnašal smrad. Tukaj zmerom piha.
FELIPE: So nas pekle v mrazu?
ČOKATI: Na prelazu je bilo sitno …
FELIPE: In smo kdaj podvomili v svojo pravico, pa v to, da imamo pomoč od tamle zgoraj?
ČOKATI: Ne.
FELIPE: V to, da bomo vse dosegli …?
ČOKATI: Ne!
FELIPE: V bodočnost?
ČOKATI: Nikoli!
BALTASAR: Rane cvetijo, hiše gorijo, angeli praznik slavijo …
FELIPE: Vrni se na svoje mesto, pribočnik! – Vi me poslušajte, Suanza! Čuli ste Riverove odgovore. Kdo in kaj je Rivera danes? – Zasebnik. V prazni hiši sedi, s palci, s katerimi je iztaknil oči mojemu sovražniku, prede čas, ne ve, kaj bi s časom. Iz izbe v izbo se pretika. Na poljih mu raste, kar mu pač raste in kolikor pač raste. Indijanci mu uhajajo. Če hlapci katerega ulovijo, ga privežejo na kol med koruzo, da ga ponoči divji prašiči zrežejo s čekani. Rivera stoji pri oknu in posluša tuljenje; to veselje mu je ostalo …
Majhen premolk, nato se Felipe silovito zasuče proti ozadju.
FELIPE: Rivera! Nunez! Sanchez! Valdes! Lopez! Pasje duše! … Sami povejte!
SUANZA: Kaj naj povedo?
FELIPE: Zakaj smo vse tisto prestali? Zakaj smo zavzeli to deželo, če zdaj kar puščamo, da nam gnije pred očmi?! Muhe lovimo … Po hodnikih tavamo … Kam nam odtekajo leta?
Margerita vzdigne obraz. Tiho reče –
MARGERITA: Felipe, so velika leta in so majhna leta …
Felipe obstane sredi zamaha. Zdi se, kot bi čakal, da mu bo misel prišla do središča zavesti. Potlej naglo stopi k ženi in se skloni nad njeno roko: dolgo pritiska ustnice na odprto dlan. – Baltasar se smehlja.
BALTASAR: Spodbudna misel! – »So velika leta in so mala leta!« Mala leta so neslišno odšla od nas, tisto eno celo veliko leto pa šumi v našem spominu ko čebelnjak usode! – Hvalimo usodo: dala nam je spomin …
Tisti trenutek iz ozadja služabnik: pride k tajniku in mu nekaj šepeče.
TAJNIK: Dobro! Takoj! – Dovolite, ekscelenca …
FELIPE: Kaj je?
TAJNIK: Sel iz Porto Firmina.
FELIPE: Novice?
TAJNIK: Bomo videli…
FELIPE: Pojdite!
Tajnik odide. Nemir preleti družbo.
BALTASAR: Čez sivo morje ladjica. Na ladjici golob. V kljunčku nosi pisemce. – Marsikdo se vrne iz močvirja, če ga mrzlica ne pokonča. Vrnila se bo, Caetana! – Molčim!
MARGERITA: Felipe, ljudje so prosili dežja dva meseca – zdaj so prišli na slavje …
Felipe jo pogleda. Iz prejšnje togote usiha v zamišljenost, nemara v spravljivost. Nato se obrne proti gostom.
FELIPE: Ja, najbrž se bomo morali sporazumeti … Preden ste popili prvi kozarec, ste padli v hude besede, možje. Ni prvič, da skušate mojo togoto, in bili so celo časi, ko sem vam jo delil namesto kruha, pa vas je gnala naprej. Nikoli nikomur nisem rekel »oprosti«, tudi v bodoče ne bom. Če sem kričal na vas, sem kričal tudi nase. In nemara iz strahu … Ne vidimo več svojega dela. Naši opravki nimajo srca in tudi haska nobenega. Kam, hudiča, smo zašli?! Smo že vse pojedli, kar smo skuhali?! Menda nismo potolkli tele dežele, da bi životarili na njej ko cigan na mrhovini?! … Gledam vas in ne morem verjeti … Ne! Ne! Ni mogoče! Vem, da bomo našli rešitev! Zmerom smo jo našli in jo bomo tudi zdaj. – Pravijo: bolezen ozdraviš, ko ji najdeš ime … Je vam znano, to ime?
Tišina. Negibni obrazi.
FELIPE: Kilava vera, bratje in botri! … V bitkah smo šli za križem. Potlej smo ga vsadili v zemljo, sedli podenj, si sezuli škornje in razvezah culo z malico. Je res. Rivera?
RIVERA: Res!
FELIPE: No, vidiš! – Križ je za našim hrbtom zlezel v mokro zemljo, pa mi sploh nismo opazili. Brez križa nismo nič! – Kako verujemo, fantje ? Ali ne verujemo čemerno? In sitno? In malodušno? In kakor v zoprnih sanjah …?
Znova tišina. Nato Felipe zase –
FELIPE: Ja … Ja … Ja … – Molimo med zdehanjem in spanjem. Bogu se izročamo kakor rjuham. Šepetamo mu, namesto da bi kričali. – Vera je vendar bojevanje!
SUANZA: Je! – Vseeno bi si upal reči, ekscelenca, da niste ničesar do kraja povedali …
FELIPE: Vera je moje življenje, toda teologija ni moja in mojih mož stroka! – Jasno?!
SUANZA: Popolnoma!
Isti hip se vrne tajnik. Naglo premeri prostor. Videti je vznemirjen, nekoliko bled. Ustavi se ob Felipeju.
TAJNIK: Ekscelenca …
FELIPE: Kaj je?
TAJNIK: Govoriti moram z vami!
FELIPE: Govorite!
TAJNIK: Prosil bi vas, da se umakneva!
FELIPE: Umakneva?
TAJNIK: Novice so zaupne in kočljive …
FELIPE: Neprijetne?
TAJNIK: Da.
FELIPE: Tule, gospod tajnik, so zbrani možje, ki jim nisem nikoli ničesar prikrival!
TAJNIK: Vendarle …
FELIPE: Niti števila sovražnikov ne. Ni bilo potrebno. In tudi zdaj ni!
TAJNIK: Kot želite … – Sinoči se je v Porto Firminu usidrala eskadra iz Španije …
FELIPE: Eskadra? Ne razumem … Usidrala? … V Porto Firminu? Zakaj v Porto Firminu?
TAJNIK: Mislim, da nam bo to prav kmalu jasno …
FELIPE: Kakšna eskadra? Koliko ladij? Kakšnih ladij?
TAJNIK: Osem. – S precejšnjo dodatno oborožitvijo.
FELIPE: Osem …
TAJNIK: To ni vsa novica …
FELIPE: Ampak …?!
TAJNIK: Izkrcali so vojaštvo. Zasedli so trdnjavo.
FELIPE: To so komedije in burke in uganke, v katerih bi se sam hudič ne znašel! – Kakšno izkrcanje?! Kakšna zasedba?! – Kdo je sploh prišel?!
TAJNIK: Prišel je vojvoda de Santander. V njegovem spremstvu je tudi komisar svete inkvizicije.
FELIPE: Brez poprejšnje signalizacije?
TAJNIK: Brez.
FELIPE: Kako da mi niso poslali sporočila?
TAJNIK: Niso pač …
FELIPE: Od koga imaš novico?
TAJNIK: Od svojega zaupnika iz Porto Firmina.
FELIPE: Vojvoda bi vendar poslal svojega kurirja! …
Tišina. Nato tajnik –
TAJNIK: Ne vem …
FELIPE: Govori vendar, človek! Zini že! A naj vsako besedo posebej izvlečem iz tebe?!
TAJNIK: (kakor človek, ki po dolgem oklevanju skoči v vodo) Vojvoda de Santander je prišel s pooblastili dvora …
FELIPE: Vsak grande potuje s pooblastili dvora! – S kakšnimi pooblastili?
TAJNIK: Ekscelenca, vojvoda de Santander je bil imenovan za vicekralja.
FELIPE: Kaj si rekel?!
TAJNIK: Rekel sem … Danes zjutraj so razglasili.
Rahel krik preleti zbrane goste, potlej pa otrpnejo, samo oči in roke žive na njih. Vsi se zastrme v Felipeja. Njegov pogled potuje od enega do drugega in se nazadnje spet ustavi na tajniku. Šepetaje mu reče –
FELIPE: Če briješ burke …
TAJNIK: Nič jih ne brijem! Moji zaupniki so zanesljivi.
Baltasar pride do očeta. To pot govori brez posmehljivosti, toda trdo.
BALTASAR: To, kar so ti zdajle sporočili, je slutila vsa dežela. Celo Indijanci …
FELIPE: Lažeš, ker me sovražiš!
BALTASAR: Ne splača se mi več lagati. – Sicer pa imam oči in ušesa …
FELIPE: Ne boš jih imel dolgo!
SUANZA: Ostanimo pri stvari!
FELIPE: Zmerom ste bili trezen človek, Suanza …
SUANZA: Saj ravno zato …
FELIPE: In vi bi si lahko mislili, da bo kar takole prišel čez morje nekakšen vojvoda in bo rekel donu Felipeju, naj pospravi svojih pet češpelj in se skida?! Mogoče naj bi niti nič ne rekel, temveč samo pomigal s prstom?! Z očmi …?
SUANZA: Ekscelenca …
FELIPE: Prepovedujem! Slišite! Prepovedujem! Prepovedujem, da bi kdo verjel! Poslal bom k vragu vsakega, ki bi verjel! Cucki bedasti! …
Vsi strmijo vanj, nihče mu ne ugovarja, nihče pa ga tudi ne spodbuja.
FELIPE: Vas prav vidim?!
BALTASAR: Napak – kot zmerom …
SUANZA: Don Baltasar, nikar! …
BALTASAR: Od laži to pot ne bo kaj prida koristi …
FELIPE: Svet ne more obstajati brez pravne in moralne gotovosti. Tudi komisiji za Indijo in dvor imata obligacije!
TAJNIK: Prav malo …
FELIPE: Ljudje božji, saj vendar živimo! Dihamo! Tistale sveča ima živ plamen, oči se vam svetijo, tamle so naše zastave, prepih čutimo, tla pod nogami so trdna, natančno vidimo drug drugega, živimo, sveta nebesa, saj vendar ne sanjamo! … Kdo od vas je znorel in si izmislil tole norčijo? Nihče …? Naj se javi! Oprostili mu bomo. Rekli bomo – »Že dobro … na čast praznika …«
Nobenega odziva. Felipe se mukoma smehlja.
FELIPE: Zmerjal sem vas, res, ampak celo pijance sem konec koncev razumel …
SUANZA: Don Felipe, nemara bi kazalo situacijo prav trezno premisliti in po premisleku ustrezno ukrepati …
FELIPE: Kaj hočete?
TAJNIK: Marsikateri koloniji so dali guvernerja, ki z osvojitvijo dežele ni imel nobenega opravka, in …
FELIPE: Tudi ti ga nisi imel, prijatelj!
TAJNIK: Nisem ga imel: mogoče zato vidim stvari takšne, kakršne so …
FELIPE: Svoj suhi nos vidiš in komaj ped čezenj! – Jaz pa vidim nazaj in vem, da sem eno leto čofotal skoz kri, preden sem pokoril to deželo … Zame je samo to važno! In za Valdesa, recimo, je tudi samo to važno! Valdes si je vštric z menoj uši obiral in rane previjal. Nog si nisva v škafu namakala, kje v kakšnem potoku sva si praskala kraste z njih … Valdes, ali si slišal?!
Ogovorjeni nepremično gleda v komandanta. Zadrega se mu spreletava po obrazu.
FELIPE: Sanchez, pravijo, naj damo zemljo, ki smo si jo vzeli …
Sanchez poveša oči.
TAJNIK: O razlastitvah prav gotovo ne more biti govora!
FELIPE: Hohoho! Kar takole, brez komedij in po višjem ukazu! – Serano! Kaj praviš?! Vojvoda Santander! … Poznaš gospoda? Si ga morda videl na prelazu, na Puenti, v močvirju …? Kakšna burka! Serano, smej se! Pri Guantemocu si bil grižav in si moral držati sabljo z obema rokama … Vojvoda de Santander je zdrav ne bi mogel z obema! – Vicekralj! … In kako, kaj misliš, bi prenašal tvoj smrad?
Nobenega odziva.
FELIPE: Rivera! – Nunez !
Nič. Felipe gre v dolgih cikcakih od enega do drugega.
Zaprti obrazi.
FELIPE: Molčite, ljudje?! – Nimate mi kaj reči …?
Tišina je tako gosta, da je slišati sveče in iz daljave zateglo klicanje straž, ki se menjavajo.
Mirno, kakor zmerom, se oglasi dona Margerita.
MARGERITA: Felipe, res je. – Prišel je in postavili so ga za podkralja.
Felipe obstane. Strmi.
FELIPE: Tudi ti praviš, da je res?
MARGERITA: Ja.
FELIPE: Ni izmišljeno?
MARGERITA: Ni!
Felipe je razkoračen sredi prizorišča. Srepi v ženo, vendar kot bi gledal skoznjo. Ko se spet ozre naokrog, čutimo, da mu je iz neznanih virov dotekla moč. Govori tiho in zelo zbrano.
FELIPE: Dobro …
BALTASAR: Ni dobro!
FELIPE: Sveti Pavel pravi: »Sočustvovali ste z ujetniki in radostno ste prenašali ropanje vaše posesti, kajti vedeli ste, da boste dobili boljše in trajne stvari v last …« Jaz pravim temu – ne! Sprejemam greh, če je greh! Nimam izbire. Tudi takrat, ko smo pristali, je nisem imel: nebeški oltar ali usta pošasti … Verjel sem, da imam pravico vzeti, kar je pred menoj – v božjem imenu in v božje namene. Zdaj vem, da imam pravico to obdržati. Človeška pravica se spreminja. Gospodova ne. – Branil se bom! Vi z mano!
SUANZA: Moram vam ugovarjati.
FELIPE: Teološko?
SUANZA: Državljansko, ekscelenca!
FELIPE: Če bi šlo, kot ne bo šlo, bi mi vi le še malo časa govorili »ekscelenca« … – Ugovarjajte, prosim!
SUANZA: Nedvomno ste sami osvojili deželo, vendar ste jo osvojili španskemu kralju.
FELIPE: Človeška zvestoba ni pasja zvestoba, padre! In celo pes kdaj pa kdaj popade, če ga za zvestobo nagradijo z udarcem. – Amen! Nimam več časa za razpravljanje. Ukrepati moram.
Felipe se po vojaško obrne k svojim bivšim vojščakom.
FELIPE: Ovijte si noge spet s cunjami, možje! Odhod! Gremo v Porto Firmino. Vsi. Govorili bomo z vojvodo de Santandrom in mu bomo jasno in razločno prikazali, kako stvari stoje.
ČOKATI: Nas bo sprejel?
FELIPE: Mi bomo sprejeli njega! Menda ne boš v lastni hiši gost?!
ČOKATI: Med nami so vsega trije plemiči …
FELIPE: Postali ste plemiči! Moji plemiči! Zapomni si to! – Odhod!
Nemir med gosti. Znova se oglasi Čokati.
ČOKATI: General, čisto neznatno spremstvo imamo …
FELIPE: Mimo treh posestev bomo jahali. Spotoma bomo pobrali vse, kar je pod orožjem!
DOLGIN: Naša oborožitev je …
Felipe silovito vzkipi.
FELIPE: Nobenih odgovorov in nobenih ugovorov ne bom prenašal! Pri Guantareni sem te videl, kako si se z navadnim kolom desetih Indijancev otepal – zdaj mi čvekaš o oborožitvi! … Dosti! – Tajnik! Pripravite spremstvo! Hitro! Samo najnujnejšo prtljago in proviant! Jasno …? – Polovico straž vtaknite v kolono! Tudi maroderje! – Razhod, gospoda! Čez pol ure bi vas rad videl! – Hvala!
Preplah. Naglo razbegavanje gostov. Hitri koraki po hodnikih in mostovžih. Klici. Suanza stopi k Baltasarju in mu šepne –
SUANZA: Poskusite vi!
BALTASAR: Ne, gospod!
Suanza se obrne in odide.
Caetana naglo proti Felipeju.
CAETANA: Stric … Prosim …
Felipe se zasuče na peti.
FELIPE: Prišla je tvoja ura, nečakinja! – Nikar si ne utvarjaj, da ne vem … Polovica poročil v Španijo je tvojih!
CAETANA: O! … Izredne stvari mi prisojaš! … Ne spominjam se, da bi pisala kaj takšnega …
FELIPE: Pač! – Bilo ti je naročeno. Nič ne de. V resnici mi usoda ne bo priplavala po tvoji tinti …
CAETANA: Ni priložnosti, da bi ovrgla očitke, stric … – Kaj mi neposredno ukazuješ?
FELIPE: Nič posebnega! – Miruj! Igraj na harfo. – Neguj nežno živalco, o kateri so mi pravili, da je moj sin! Hvala, nečakinja.
Caetana odšumi iz dvorane.
Ostali so samo še Felipe, dona Margerita in Baltasar.
BALTASAR: Meni torej ne boš izkazal časti, da bi te smel spremljati?
FELIPE: Ne!
BALTASAR: V bitko pri Guantemocu si me vzel, čeprav sem bil še napol otrok … Si bil takrat toliko bolj gotov, kako se bo končalo?
FELIPE: Tebe mi je bog prihranil za nazadnje.
BALTASAR: Zadnja in najhujša rana –?
FELIPE: Bržčas …
Felipe se naglo obrne od sina, stopi proti ženi, ki se zgane, da bi ga spremila.
FELIPE: Nikar me ne spremljaj, Margerita! Prosim! Ostani tu!
Margarita stegne kazalec in sredinec desnice proti njegovim prsim. Z globoko sklonjeno glavo burno šepeta nekakšno zaroritev v neznanem jeziku. Samo nekatere besede razločimo.
MARGERITA: Tlaksakana … Huantok … Asksanta … Tlaksakana …
Felipe se burno odtrga, kot bi se ustrašil uroka.
FELIPE: Kaj počneš?! … Pokrižaj me!
Margerita se vzravna in stegne prste. Prav počasi napravi znamenje križa. Felipe odide. Zunaj se oglasijo bobni. Vse do konca jih slišimo. Naraščajo.
Margerita in Baltasar sta ostala sama. Margerita negibno stoji na mestu, Baltasar pa jo začne obkrožati. Smeje se. Potihoma se smeje med bobnanjem. Nazadnje obstane tik za njenim hrbtom. Šepne –
BALTASAR: Jaz pa vem … Jaz pa vem …
Margerita se zdrzne iz zastrmelosti, ozre se čez ramo –
BALTASAR: Jaz vem, mamica moja nesojena! – … Vem!
MARGERITA: Kaj?
BALTASAR: Najprvo si ga preklela. Po svoje. Po indijansko. In potlej si ga prekrižala – ker ne verjameš v to … Zato!
Divje sovraštvo na Margeritinem obrazu. Malce je sključena. Sope.
MARGERITA: Pes popadljivi! Pes! Gobec strupeni!
Bobni.
Baltasar se s konci prstov dotika Margerite, ki se zdrza pod njegovimi dotiki, a vendar ne more ubežati njegovemu nihajočemu glasu.
BALTASAR: … In sovraštvo traja in raste iz noči v noč, iz dneva v dan … napihuje se, vsa si že bolna od njega, mamica moja nesojena … tule ga čutiš in tule in tu … prav povsod in zmerom … In to so trupla tvojih ljudi – rdeča trupla … indijanska trupla … Napihujejo te, nič več svojega nimaš, samo sovraštvo iz mrličev. – Pa gremo vsi za tabo in tvojo coprnijo … Tudi jaz! Tudi jaz! Kako bi moglo biti drugače, od tistega popoldneva, ko sem te zalezoval in sem te videl, kako se slačiš zanj ob odprtem oknu … Tvoj trebuh je bil kakor bakrena skodela, sonce je cvetelo okrog tvojih malih dojk in prenikalo je skozte in v tebi je bilo še bolj žareče … Sonce je sijalo skozte. Takrat nisem videl mrličev, ki jih imaš v notranjosti, in sovraštva, ki ga imaš zanj in zame, o mamica nesojena … – Preklela si ga prejle … Ne ugovarjam! Sploh ne! Daj! …
Baltasarjevo šepetanje gasne.
MARGERITA: Krvavi pes! – Pes! – Pes! … Molči! Niti besede več! Pes!
Luč ugaša. Crescendo bobnov.
ZASTOR
Prizorišče je po obliki enako dvorani iz prvega dejanja, le da so stene gole. Tam, kjer so bila zrcala, so vhodi.
Svečanost se je umaknila zmedi. – Po podu je razsuta vsake vrste šara: skrinje, lestenci, sedla, polomljeni stoli, ure, posodje, slike, kipi, grbi, zastave in obleke. Pedro in Pablo sedita sredi nereda in ga popisujeta.
V ospredju je na nekakšnem kanapeju zleknjena Caetana: vidi se, da je noseča. Na tleh ob njej steklenica vina in kozarec.
Od daleč, z odmevnega dvorišča, je slišati žlobudranje mnogih glasov: kakor bi se škorci zbrali v jato. Živo, divje kikirikanje, spodbujajoči klici.
PABLO: (narekuje Pedru v zapisnik) Skrinja s starimi oblekami. Vse zelo preperelo.
PEDRO: Vlaga.
PABLO: V sobi za dekle je goba privzdignila pod. Si videl? – Piši! Srebrn pehar za pecivo ali sadje.
Z desne pride Margerita. Obstane. Caetana pozdravi z nagibom glave. Tišina. Pablo in Pedro se ne zmenita za Margerito. Ona napravi korak proti njima, vpraša –
MARGERITA: Ne bosta vstala?
Pablo in Pedro vstaneta – vendarle. Margerita namigne proti dvorišču.
PABLO: Petelinji boj, milostljiva, in splošno rajanje. Zelo zanimivo! Don Baltasar je vzgojil tri krasne pare.
MARGERITA: Petelinji boj …?
PABLO: Velika bitka! Ljudstvo se zabava!
Tišina na prizorišču, kraval na dvorišču.
MARGERITA: Je prišel kakšen sel danes?
PEDRO: Nič ne vem. Oh, sploh: nimam o pojma!
PABLO: Nobeden danes, nobeden včeraj, nobeden predvčerajšnjim.
CAETANA: Prišli so Indijanci.
Dolg pogled med ženama.
MARGERITA: Kdo jih je klical?
PEDRO: Don Baltasar. – Iz vsega okoliša, pa iz vseh mestnih skrivališč so prilezli.
PABLO: Cel sod žganja so dobili in petelinje boje lahko gledajo, dokler jim ne pritisne pena na usta.
PEDRO: Prvič v vseh teh letih …
CAETANA: Kaj praviš?
PEDRO: Prvič, da so sploh prišli …
CAETANA: Petelin ima zanje očitno privlačnejši glas od Škota.
PABLO: Trije črni in trije ognjeni petelinčki! Krasni!
MARGERITA: Molči, človek!
PABLO: Molčim …
Tišina. Zunaj vzklikajo. Potlej Margerita vzraste v divji togoti.
MARGERITA: In koliko časa – duše prodane – koliko časa je minilo?! …
PABLO: Prosim …?
MARGERITA: Prav dobro vesta, kaj mislim!
PABLO: Kar nimamo novic o gospodu …? – Tri mesece.
MARGERITA: Tri mesece je manj ko nič! – In vse ste razdejali! Vse ste raznesli. Popljuvali! Zasmradili!
PABLO: Vprašali boste tudi, kaj počneva zdajle, ni res?
PEDRO: Inventarski zapisnik sestavljava.
MARGERITA: Povej, da bom razumela!
PEDRO: Zapisujeva, kar je v hiši.
MARGERITA: In on je naročil?
PABLO: On!
Margerita betežno in zgubljeno zatava po prostoru. Rahlo se dotika predmetov, ki so razsejani naokrog. Potlej se ustavi za Caetaninim hrbtom, divje zamrmra –
MARGERITA: Ko se bo vrnil, boste šli v klet k podganam in na kol h krokarjem! Tako bo! – Vsi!
Njen siloviti vzklik se razgubi v sopenje. Molk. – Caetana se nasmehne, igra se s čašo, tiho začne popevati.
CAETANA: Zgodaj sem vstala, sinka zibala, prsi mu dala … Sinek, sinek zlati moj …
– Kako neki gre naprej?
Nihče ji ne odgovori. Margerita, ki stoji za Caetano, se nenadoma strese, zasuče se z gornjim delom telesa, roka se ji na kratko, a silovito sproži v kretnjo, kot bi hotela zamahniti z umišljenim nožem. Pedro in Pablo vidita.
Potlej se Margerita obrne. Odhaja, od koder je prišla. Počasi. Z dvorišča je spet glasneje slišati gledalce pri petelinjem boju.
Caetana se potihoma smeje; nemara je popila kapljo vina več, nego bi smela.
CAETANA: »Sinek, sinek, zlati moj …« – A res nihče ne ve, kako gre naprej? Pedro …? Ne veste, seveda! Vojščaki niso pestunje. Moškim je smrad plenic bolj zoprn kot smrad mrliške rjuhe. Moški delate otroke in mrliče, ženske jih umivamo. – »Savel in Jonatan, ljubezniva in blaga, nista ločena v življenju ne v smrti …« Tako piše v drugi Knjigi kraljev. Savel in Jonatan nista ločena … sedli sta dela pod glavo, rane otipavata, skupaj še enkat jezdita dogodivščine prejšnjega dne, skupaj zasmrčita. Ljubezniva in blaga … Ženske pa kar same pod odejo! … – Kaj sodite, gospod Pablo, ali vino redi kri in daje mleko? No, tole vino prav gotovo dela goste sanje … Koliko časa je deževalo? Dva meseca, kajne? Kar naprej je padalo in šumelo. Jaz sem se skrivala v sanje ko jazbec v luknjo, in v sanjah sem videla vinograd, kjer je vino zraslo. Dež in spanje in hodnik in vrata in veter in čakanje … Dva meseca. – Zato sonce zdaj tako bode. – Pokaži mi zrcalo! Od daleč!
Pedro obrne proti njej ročno zrcalo.
CAETANA: Aha … No, hvala ! – Tjavdan govorim. Čenčam. Španska gosposka misel: »Vpričo služinčadi lahko pozabiš na sramežljivost! Ne sežejo v tvoj svet …«
PEDRO: Zelo modro!
CAETANA: Stara vojvodinja Luna je pred lastnimi otroci skrivala gleženj, vpričo lakajev pa je počepnila na škaf, ko si je zdravila zlato žilo.
PABLO: Zdravi nazori iz starih časov!
CAETANA: Resno mislita? Nista užaljena in vama je res vseeno, kam vaju posadijo? Oh, čudež vseh čudežev in krasota vseh krasot: Španec brez napuha! – No, kar bodita hlapca, če hočeta! Izvolita, prosim!
PABLO: Bova, z vašim dovoljenjem, dona Caetana! (Narekuje Pedru v zapisnik) Lesen okvir, rezljan in pozlačen. – Sveti Štefan. Tudi les. Pobarvan. Nekoliko črviv.
CAETANA: Jasno in nesporno je, da bi morali ugotoviti, kako je z mojo samozavestjo in z mojim napuhom, o katerem so včasih dolge pesmice pisali bradati in golobradi rimači. – Jaz nič ne vem! Meni nihče nič ne pove ! Mene so odložili na otoku! Vidva vesta vse! – Pedro! … Pablo! … Vidva sta edina človeka, ki sta vsak dan in sleherno uro v moji bližini: – morata mi povedati! Prevzetnost brez vrednosti je spakarija! – Kaj se sploh dogaja? Pedro! … Se bo vrnil?
PEDRO: Če je živ, se bo.
CAETANA: Včasih imam občutek, kot bi mi bili z voskom zalili ušesa. Kako je s pohodom? Za božjo voljo, a se vama ne zdi, da bi morala tudi jaz …
PEDRO: Malo vemo …
CAETANA: Povejta tisto, kar vesta!
PABLO: Ko so prešli pol pota, je večina gospoda že zapustila. Odtekali so ko voda in odpadali so ko hruške z drevesa. Peščica jih je ostala z njim. V trdnjavo niso prodrli. Vojvoda de Santander je ukazal zapahniti vrata. Pomolili so jim kraljevi prapor pod nos.
PEDRO: In z dolgimi nosovi so odhajali.
CAETANA: Kam?
PEDRO: Nihče ne ve. Ni znano. Nimamo novic.
CAETANA: In vama je vseeno?
Molk. Pedro in Pablo srepita predse. Naglo brkljata med šaro. Caetana posmehljivo –
CAETANA: Sporočam vama, gospoda, da vama dajem odvezo in da mi res ni treba odgovoriti!
PABLO: (narekuje v zapisnik) Paravan z brokatno prevleko. Florentinski. – Skrinjica za pisma. – Meč. Saracenski. Dvakrat kaljen. Ima napis.
CAETANA: Koliko časa bojo še noreli Indijanci tam zunaj?
PEDRO: Kolikor časa bo dona Baltasarja zabavalo. – Drugače so kar se da molčeči.
CAETANA: Vso hišo bojo zasmradili. S pasjo mastjo se mažejo.
PEDRO: Da, pravijo …
CAETANA: (se vzravna, nenavadno rezko) A se ona tudi …?
Pedro in Pablo ne odgovorita. Caetana si znova natoči.
Zmagoslavno, dolgo kričanje na mostovžih in na dvorišču.
PEDRO: Tale meč, kot kaže, je precej krvi polizal.
PABLO: Ja. Zajedlo se je. Tule. In tule …
PEDRO: Zavij ga v krpo! Naj počiva!
PABLO: Lahko noč, spoštovana sablja!
PEDRO: Meč ni sablja in sablja ni meč! V sorodu sta si, vendar hudo različnih značajev …
CAETANA: Pablo!
PABLO: Prosim …?
CAETANA: Spravi tisto ropotijo!
PABLO: Je že opravljeno, dona Caetana!
Nagli koraki na hodniku. Caetana se napol vzravna. Vstopi Baltasar. Suknjič ima odpet, lica mu žarijo, v iztegnjenih rokah nosi majhnega bojnega petelina. Že na pragu vzklikne –
BALTASAR: Vivat! Javljam zmago petelinčka gospoda Ogenjčka in še enkrat kličem vivat! En sam zvon imamo in še ta je počen, a morali bi zvoniti! …
Baltasar se odtrga s praga, stopi naprej, z otepajočo se živaljo v rokah obkroža Caetano, ki se je zgrbila na ležalniku. Vročično se smeje.
BALTASAR: Caetana, prijateljica moja in soproga, prosim te, prisrčno te prosim, da se mi pridružiš v občudovanju in da ne vihaš nosu spričo kreature, ki je opravila več ko le svojo dolžnost! Oh! Poglej si ga, kar se da natančno in ljubeče! Do beder je krvav, kakor slavni vojščaki ali mesarji! Še ima sape in še bi lahko! Vse dvorišče je razril, napravil je velike rdeče luže. Kot ognjena žoga je frčal v nasprotnika! Gallus triumfans, bi rekel kakšen učen madridski pisar, če bi njegov želodec sploh prenesel to prireditev … Ogenjček! Pesek je izpod njegovih krempljev škropil do mostovžev v prvem nadstropju. Poglej ga vendar, Caetana! Nočeš? … Zakaj ne? Moj bog, takšna kraljevska žival in ti se obračaš vstran! Saj si, konec koncev, že videla človeka in bika v areni …
CAETANA: Bika in človeka!
BALTASAR: Aha! … Razumem!
CAETANA: Slabo mi bo. Bruhala bom.
BALTASAR: Pedro! Skledo!
CAETANA: Ne! – Naj odnese …
BALTASAR: Ogenjčka …? Oh, Caetana! … No, bodimo viteški in pogoltnimo razočaranje. Pedro! Kateri od vaju je pogumnejši?
PEDRO: Pablo!
PABLO: Pedro!
BALTASAR: Kakšna nesebičnost! – No, meni se zdita junaka oba. Junaka v junaške roke. Izmenoma ga nosita. Spravita ga v kurnik, nasujta mu, da se mu bo pehalo, pripehajta mu pet najlepših belih kokošk. Junaštvo ne izključuje veselja do poskakovanja. Izvolita! Za inventuro bo še priložnost, potop prihaja zlagoma in Noe je imel dovolj časa, da je sestavil spiske … Prosim!
Pedro z očitnim odporom vzame žival iz Baltasarjevih rok. Odhaja. Pablo za njim. Na pragu ju zaustavi rezki Baltasarjev klic: mladi mož je naenkrat ohol in divji španski velikaš.
BALTASAR: Če mi pride na ušesa, kako sta si brusila jezike na meni in na tem, kar počnem, vaju dam obesiti zraven vhodnih vrat, da si bojo Indijanci preganjali dolgčas ob vajinih bedastih maskah . – Jasno?
PABLO: Popolnoma, don Baltasar!
BALTASAR: Hvala lepa!
Moža odideta s petelinom. Baltasar gleda za njima in se potihoma smeje. Caetana se je spet zleknila. Oči ima zaprte. Baltasar ji stopi za hrbet, stegne roko preko njene rame in ji začne z dlanjo otipavati trebuh.
BALTASAR: Kako je tule notri? Že trka? Tule je ritka, kajne? Ali pa je mogoče glava … ? Zelo napeto, vzboklina. – Ponosni Španec se valja v topli temi … Česa vsega se človek ne domisli! … Premišljujem: če bi slišal skoz steno tvojega trebuha, bi mu prišli na uho čudni glasovi … Sopihanje najinega sovraštva, v prvi vrsti – Drži? …
Kratek molk, nato –
CAETANA: Drži!
BALTASAR: Slišal bi, slavni, še ne rojeni vitez, kako zastokaš, ko te zadene slaba sapa iz mojih ust …
CAETANA: Ja!
BALTASAR: … in ko smrčim s široko odprtimi usti, ko se zasučem pod odejo …
CAETANA: Ja!
BALTASAR: Slišal bi škripanje zob. – Saj vendar vem, Caetana, da škriplješ z zobmi, kadar drsam v copatah po sobah in po hodnikih!
CAETANA: Škripljem!
BALTASAR: In kadar stojim pri oknu in poslušam dež. – Padalo je neznansko! Padalo … Padalo … – In kadar se te dotaknem, namenoma, kakor zdajle, ali ponevedoma … – In kadar vržem petelina v boj … – Kadar odpiram vrata Indijancem … Kadar se smejem … – Kadar namakam noge v čebriču … – Kadar skrivam obraz v blazino, ponoči … škriplješ iz sovraštva …
CAETANA: Ja! Ja! Ja! Ja!
Caetanini vzkliki so ostri in zazvene po prostoru. – Baltasar odmakne roko z njenega trebuha.
BALTASAR: Kako se je to napletlo …?
Caetana se posmehne. Vzame kozarec in ga nese k ustom. Potlej zapoje. V njeno malo uspavanko se meša GLAS PIJANEGA INDIJANCA z dvorišča; Indijanec oljka žalostno, zateglo vižo brez besed, kakor bi narical.
CAETANA: Nina, nana, nina nana, naša punčka je zaspana. Zvezdice so že prižgane, posteljce so vse postlane … Nina nana, nina nana …
BALTASAR: Piješ … Veliko.
CAETANA: Pijem. Veliko.
Molk. Vmes naricanje pijanega Indijanca.
BALTASAR: Rodilo se je sovraštvo in živi trdovratno kakor lišaj na skali. Kolikor morem presoditi, se je pokazala najprej tvoja mržnja in šele potlej moja; no, morda se motim … Vsekakor: je! Živi! – Sprašujem se, kje se je vzela in iz česa. Dejstva so takale: spal sem pri tebi, vzdihovala si pod mano in milo stokala, napravil sem ti otroka. Poročil sem te. Brez očetovega blagoslova. Skupaj spiva še kar naprej. Skupaj jeva. – In skupaj molčiva.
CAETANA: Blaženo …!
BALTASAR : Blaženo – kaj!
CAETANA: Molčanje! To je nekakšno zavetje, hvala bogu!
BALTASAR: Caetana, vendarle se mi zdi, da sem te ljubil … Spominjam se tvojega prihoda. Bilo je osemnajstega marca … Stopala si po mostičku ladje, vodil sem te pod roko. Na tvojem ovratniku se je lesketala sled slanega vetra, jaz pa sem v tistem lesketanju prepoznaval ivje s Sierre Nevade …
Caetana se zasmeje in odmahuje z roko.
CAETANA: Smejem se, vidiš, moj dragi …
BALTASAR: Hvala! – Tamle so obleke za maškarado, lahko si katero natakneš!
CAETANA: Ni maškarada!
BALTASAR: Očitno je bilo to, kar sem rekel, preveč čustveno za tvoja ušesa …
CAETANA: Uganil si! – Rajši imam posmehljivost, za katero se sicer skrivaš!
BALTASAR: Zelo bi mi ustregla z razlago …
CAETANA: Nima smisla!
BALTASAR: Pač! – Prosim!
CAETANA: Zlobni otroci so po splošni oceni znosnejši, kadar cepetajo in se mečejo ob tla, kot pa takrat, ko se cmerijo.
Molk. Glasovi z dvorišča. Slepeče sonce zaliva prostor – rezka jasnina po dežju. Baltasar stopa med šaro. Odvije meč, ki sta ga imela poprej v rokah Pedro in Pablo, tehta ga in potlej ga zviška spusti, da se zapiči v tla.
BALTASAR: Vsak človek si ne prisluži meča. Meč brez krvi se posuši. – Obtičal sem v otroštvu, praviš, ko zajec v zanki … No, recimo, da je tako. Vendar bi ti ljubila tudi otroka. Tvoje sovraštvo je prišlo iz obširnejših dognanj. Moja podoba se ti je sestavila v spako; nekatere značilnosti na sliki so močno poudarjene. Saj vendar vem, Caetana! … Ali naj jih naštejem, te značilnosti?
Caetana odkima. Baltasar se ne zmeni za njeno odklonitev. Potika se med robo, ki sta jo Pedro in Pablo do neke mere uredila, razmetava predmete in jih zlaga v nova čudaška tihožitja.
Med Baltasarjevim naštevanjem se z dvorišča v enakomernih presledkih oglaša klicanje »don Baltasar«; reven, hripav moški glas; za vsakim klicem pljusne krohot in hihitanje Indijancev.
BALTASAR: Začnem!
CAETANA: Nikar!
BALTASAR: Pač! – Zaplodili so me v hladnem znoju; očitno sta stiskala zobe, ko sta me spočenjala. Na mrzlih rjuhah ne napraviš vročega človeka. – Tenka kri, ad primum, prva značilnost na moji podobi …
GLAS OD ZUNAJ: Don Baltassaaar!
Hihot z odmevnega dvorišča.
BALTASAR: Brez solze sem pustil mater in v Cadizu zlezel na barko, ker se mi je bledlo o očetovi slavi; in mama je že takrat nosila smrt v trebuhu. – Kot drugo torej: puščoba srca.
GLAS OD ZUNAJ: Don Baltasaaar! Don Baltasaar!
Smeh Indijancev.
BALTASAR: Prišel sem v nov svet in se zavalil na ležalnik. Figo sem pokazal velikim načrtom. Niti sablje niti peresa nisem vzel v roke. – Malobrižnost duha.
GLAS OD ZUNAJ: Don Baltasar!
Hihitanje in medel vrisk.
BALTASAR: Pol življenja sem preživel v nosilnici. Najmanj desetim hlapcem sem ukrivil hrbtenico s tem tovorom. Tako sem se torej ožulil na blazini, ne v sedlu. Nežni žulji. – Mehkužnost. (Katera zaporedna številka bi to bila …? Vseeno)
GLAS OD ZUNAJ: Don Baltasaaar! Don Baltasaar!
BALTASAR: Le izjemoma sem bil Kastiljec in ponosen. Z otroci mesticov sem frnikolal za hlevi, in to v letih, ko bi moral voditi vsaj četo suličarjev. Pozabil sem na tisto, čemur pravimo »limpieza de sangre«. Čistost krvi … – Mehkužnosti se torej pridružuje razkrojenost!
GLAS OD ZUNAJ: Don Baltasaar!
Smeh z dvorišča.
BALTASAR: Bil sem krut kar tako, iz objesti in v igri. Nikoli se nisem posul s pepelom, kot se Špancu spodobi.
GLAS OD ZUNAJ: Don Baltasaaaar! Don Baltasaar!
BALTASAR: Toda kaj bi še našteval! … Prišlo je tisto, kar je izrisalo odločilne poteze na portretu … Oče je moral v svojo zadnjo avanturo. Nisem šel z njim. Ostal sem tu in v copatih se potikam po sobah. – Izdaja. Izdaja in slabištvo.
Caetana se sunkoma vzdigne z ležalnika. Čeravno je že precej obilna, je z nekaj koraki zraven moža. Baltasar drži v rokah majhen, lesen kipec. Caetana mu ga iztrga in ga trešči ob tla. Sope.
BALTASAR: Zakaj pa to?
CAETANA: Ker ne prenesem več! … Kakšna odurna komedija! Kakšno ogabno sprenevedanje! … Kdo te sili, da se spakuješ okrog samega sebe?! A res ne vidiš niti za eno ped čez svojo kožo? Tonemo in propadamo in močvirje nam je do ust, ti pa o sebi … o sebi … o sebi … Obtožuješ se, pa si si všeč v tem početju! Spanec! … Španci premikajo meje sveta, ti pa z ljubeznijo iščeš svoje grehe, prebiraš svoje poteze, z nežnostjo jih prebiraš, in podoben si psu, ki se suče po prahu in lovi lastni rep! In celo, kar si o sebi povedal: vse je res, ampak čisto premalo! Slabištvo ne more biti opravičilo za eno celo zavoženo življenje: posredi je tudi nekakšno zlo, ki mu ne vem imena. – Sovražila sem to deželo od prvega trenutka, od takrat, ko sem videla crknjenega psa v pristanišču. Tudi tvojega očeta. Zmedo. Revščino. Zgubljenost. Ampak on, vidiš, on se je v nekem trenutku pobral s tal in je šel, in četudi je to njegovo pobiranje in potikanje brez upa zmage, je vendar špansko in ponosno in ljudje bojo pomnili, kaj je napravil … Ti se ves dan vlačiš po sobah, žogaš se s hlapci, privlekel si krdelo smrdljivih Indijancev, nalivaš jih z žganjem, burke jim igraš, petelini se tepejo zate, ker sam nimaš poguma. In kje je tvoj oče ta čas? Kaj je z njim? Kaj je z nami?
Caetana zasopla obmolkne. Tišina. Tudi šum z dvorišča je komaj zaznaven. Potlej Baltasar mirno in počasi reče –
BALTASAR: Ti ničesar ne veš, gospa. – Ti ničesar ne razumeš.
CAETANA: Vse!
BALTASAR: Nič.
Gledata se, sploh se ne zganeta. Zunaj prav pridušeno poje nizko uglašen boben. Ta hip se pri enem od desnih vhodov, zadaj, spet pojavi Margerita. Obstane. Na pol je v senci. Zakonca je ne opazita.
Baltazar pripoveduje potihoma.
BALTASAR: Ko je oče odhajal na konkvisto, gospa moja, je moja gospa mati že imela bulo pod pasom, s kazalcem je pritiskala na tisto mesto in govorila: »Tule je, vidiš!« in potlej čisto tiho, kar med zobmi: »Ali res moraš …? « Ko sem jaz stal v pristanišču, je mami oteklina že privzdigovala krilo. Tudi meni je rekla: »Ah res moraš?« – Oba sva gledala mimo nje, oba sva jo sovražila. Skušala nama je zapreti svet, kakor je njej bula zapirala čreva in življenje. Še zdaj jo vidim v zeleni jutranji svetlobi …
CAETANA: Zakaj mi to pripoveduješ?
BALTASAR: Rekla si, da ne vidim niti za ped čez svojo kožo …
CAETANA: Ne vidiš! – Lastna neusmiljenost se ti smili!
Baltasar nenadejano, skoraj čudaško zdrsne v patos, tihi glas mu niha.
BALTASAR: Saj vendar ne govorim o tem, ženska! Nisem končal! – O zgodovini govorim! In o svoji poti! – Stal sem na premcu ladje. Okoli mene vzgojitelji. Šepetaje so mi razlagali usodnost časa, veličino odkritij, ki se vrste drugo za drugim, skrivnost novih svetov, zmagoslavno pot Španije in Cerkve. Naenkrat sem živo začutil, kako se razmikajo meje sveta. Neizmerne možnosti so se ponujale … In fantič Baltasar se je tresel od ganotja, zdelo se mu je, da se na škripajoči barki vozi z njim milost izvoljencev, blagoslov mučencev božjih, vse velike katedrale Španije, vrt Getsemane , Karmel in gora Tabor, in sam Jezus je stopal med zvezdami nad črno vodo, tik nad nami, v naši smeri. Onstran brezmejne vode, v novem svetu, ki nam je dodeljen, čaka moj oče pod praporom. Moj oče je praporščak kralja in meč Jezusove Španije. – Prišli smo v dva viharja. Videl sem leteče ribe in krdelo morskih psov; vse je bilo neznatno vpričo mojega privida.
Caetana se jedko posmeje.
CAETANA: Morske kače nisi srečal?
BALTASAR: Ne.
CAETANA: No, tudi morski psi so nekaj, čeprav sem jih celo jaz videla. Viharji so nas obšli. – Te je bilo hudo strah?
BALTASAR: Pozneje, ob izkrcavanju prvič. – Ti si v pristanišču najprej videla crknjenega psa, jaz tri obešene indijanske poglavarje; meni na čast so jih potegnili na vislice. Barka se je prisukala k pomolu. Viseli so v višini krova, tik pred mojim nosom.
CAETANA: In smrdelo je po teh obešencih, po ribah, po gnili slami, po smoli za zalivanje ladij … Kajne? Pokrajina je bila ožgana in čisto prazna. Barake. Palisade, same dolge, ravne črte …
BALTASAR: Ja. – Oče je stal spodaj, med krdelom razcapanih in garjavih vojakov. Ni imel prapora. Do gležnjev je bil pogreznjen v prah. Izpod čelade mu je curljalo. Sonce nad temenom. Zgubljeno se je smehljal. Nikoli še nisem videl neznatnejšega človeka.
Trenutek tišine, prepreden z žlobudranjem Indijancev na dvorišču.
Margerita nepremično stoji v odprtini vrat. Oči se ji svetijo, samogibno stiska pesti.
CAETANA: Čemu vse to spovedovanje, prijatelj …? Tvoji spomini me ne zanimajo! Poleg tega si nedosleden: začel si z materjo …
BALTASAR: Oče ji je bil v tistem trenutku povsem podoben. In, vidiš, zdelo se mi je, kot bi stala ob njem in pestovala svojo bulo, v kateri tiči smrt.
CAETANA: Jezusa ni bilo zraven?
BALTASAR: Ne. Vse je bilo videti prazno in nesmiselno.
CAETANA: Strah, moj lepi Baltasar … Ja … Ja … Ampak: ta občutek, ta tesnoba, a je to zgodovina?
BALTASAR: Slutnja!
CAETANA: Česa …? Da bo vse brez haska …?
BALTASAR: Da bo dežela poslej jalova. – Videl sem več, kot se za tista moja leta spodobi, čeravno iz nosilnice … Videl sem umreti cesarstvo, ki smo mu komaj dogledali robove. Mesta so šla v nič, templji, pleme za plemenom; potacali so jih tisti razcapani, ušivi, prašni in jezni dedci, s katerimi sem se srečal v pristanišču.
CAETANA: Kastiljka sem, prijatelj!
BALTASAR: Vem.
CAETANA: Plemkinja sem!
BALTASAR: Tudi to vem! – Kaj bi rada povedala?
CAETANA: Ne bom točila solz zavoljo Indijancev!
BALTASAR: Če sem jih jaz pretakal, sem jih nad obojimi. Vedel sem: očetovi hlapci umirajo hkrati s svetom, ki ga morijo. Dolga smrt; najprej glasna, nato čudežno tiha. Tihemu delu smrti si bila tudi ti priča. In si še … Traja … Ni Cerkve za novi svet. Ni zvonov za novi svet. Ni Španije. Prišli bojo novi ljudje s paragrafi in z monštranco in s kadilnico, pa bojo tudi oni počasi zlezli v močvirje. V nepreglednem močvirju smo. Oče tega ne ve, jaz zelo dobro. Nerazumljiv svet in nerazumljivo življenje … Nesmiselno in nehasno.
Baltasarjeve besede usahnejo. Caetana, ki je dotlej gledala v tla, sunkoma vzdigne glavo. Dolg pogled; potem si položi dlan na trebuh in mirno vpraša –
CAETANA: Kaj pa tole …?
Baltasar komaj za hipec premišlja, tudi on čisto mirno reče –
BALTASAR: Ne vem, Caetana.
CAETANA: Ne veš?!
BALTASAR: Ne!
Tih, neusmiljen furioso.
CAETANA: Ne veš in ti ni mar! Takrat, ko sem legla s tabo in si mi zaplodil tegale otroka, nisem vedela niti jaz. To je vsa resnica. Nisem vedela, kdo si, kaj si, kakšen si. Zdaj zelo dobro vem! – Umazano kri imaš! Nisi Španec! Konkvista je zate krvava burka! Nočeš biti Španec in prodal bi svoj grb, da bi rdečim umazancem lahko kupil žganje! Vseeno ti je, kaj bo s tvojim otrokom. Ti se brigaš za peteline in za umazane igre, uživaš v neredu, ker nimaš nobene vere, navadil si se na blato, toplo ti je, ko se valjaš po njem … Lastnemu očetu zalezuješ priležnico! On je zavoljo nje zgubil čast krščanskega viteza – ti boš še vse ostalo! Mar misliš, da ne vem?! Mar res misliš, da ne vem …? Ležal si pri meni; mislil si, da sem zadremala; s stisnjenimi zobmi si stokal njeno ime, takole pred zoro … In zdaj pridigaš zmedo, da bi imel opravičilo za svoje početje. Z Indijanko bosta razgrabila, kar se je nabralo v hiši. Ostanke. Kakor cigani naj bi živeli, kajne?! In inventarji so burka med drugimi burkami … Kakor cigani! … Jaz ne! Jaz ne, prijatelj! Nikdar in nikoli! Ne! Ne!
Margerita se odtrga iz sence. Naglo pride v ospredje. Caetana in Baltasar se zganeta vsaksebi. Stoje v trikotniku. Nepremično se gledajo.
Z dvorišča indijansko naricanje.
Potem se Margerita skloni. Prva stvar, ki jo doseže, je težka brokatna obleka. Pobere jo in jo nese do Caetane. Počasi, s skoraj obredno kretnjo jo položi prednjo.
MARGERITA: Tvoje!
Skrinjica za pisma: tudi ta obleži zraven Caetaninih nog.
MARGERITA: Tvoje! Tudi tole!
Kipec svetega Štefana.
MARGERITA: Tvoje!
Pahljača iz perja in dolga čipkasta ruta.
MARGERITA: Tvoje! Za vse večne čase!
Srebrna skleda.
MARGERITA: Tvoje, gospa!
Svečnik.
MARGERITA: Tudi tole je tvoje!
Caetana stoji nepremično, gleda mimo Margerite in šepeta –
CAETANA: Spravi jo stran, Baltasar! Spravi jo stran!
Margerita je obstala sredi kretnje. Roke ima razkriljene, kakor da se bo vsak hip sprožila v plesni korak. Njen glas je žerjavica pod tenko skorjo pepela.
MARGERITA: Vse je tvoje, gospa, in vse bo zmerom tvoje, in nič ni moje, in ničesar ne maram in vsemu se odpovedujem! Amen! Še enkrat amen!
Zasuče se proti Baltasarju.
MARGERITA: Tudi tale bo tvoj! Brez skrbi, tudi tale! …
Baltasar, ki je vse dotlej z nekakšnim bolestnim zanimanjem opazoval obe ženski, plane v smeh.
BALTASAR: Oh, sveta nebesa, ali bo šla zdaj pravda o meni?! … Kakšen mogočen predmet razprave! Bosta nemara vadljali zame?!
MARGERITA: Ti si nič. – Ti nisi niti senca njegove sence. Nič.
BALTASAR: Si prepričana, mamica moja nesojena …?
MARGERITA: Tvoja ženska je prav povedala …
BALTASAR: Kaj je povedala …?
MARGERITA: Zalezoval si svojega očeta priležnico. (Pravijo, da nisem njegova žena … Dobri mož ve, kako je, vi pa razsojajte po svoji pameti.) – Zalezoval si me. Bil si še otrok, in komaj sem kje sedla in razmaknila noge, si že čepel pod stolom. Komaj …
BALTASAR: Drži! Vse je res! Priznam! Točno …
CAETANA: Spravi jo stran, Baltasar! Ne morem več! … Ali ne razumeš?
BALTASAR: Zakaj ne bi šli do konca?!
MARGERITA: Ti nisi niti senca sence njegove sence …
BALTASAR: Pravdo moramo dognati! Ti namreč njega smrtno sovražiš, mene pa sovražiš, ker sem vendarle nekakšna njegova senca!
Margerita naenkrat zakriči z močnim glasom –
MARGERITA: Ne! On je vse! On je moj gospodar!
BALTASAR: Ne veš, da sem bil priča, ko te je prvič potlačil podse, na prelazu Ventro, precej po bitki, v kateri so padli vsi tvoji … Ne veš, da sem čepel na drugi strani grma … Ne veš, da sem slišal, kako si škripala z zobmi, ko je bilo končano … Ne veš, da sem videl, kako si si segala z dlanjo med stegna in si ogledovala kri in jo potlej brisala v travo … In on je šel pet korakov vstran in se pomokril … Ne veš, da sem videl tvoj pogled, ki je šel za njim …
Tišina. Margeritine razkriljene roke zdrsnejo k telesu in se zagrebejo v gube krila. Strmi predse, maje z glavo, nerazločno nekaj mrmra. Baltasar, še tišje, vendar zelo razločno –
BALTASAR: In zraven tebe sem videl ležati svojo mamo …
Caetana gre do ležalnika. Ko sede, se nagne nad naročje. Z obema rokama si oklene trebuh, kot bi hotela varovati tisto, kar je v njem.
BALTASAR: Zraven mojega očeta, ki je puščal vodo, ni bilo nikogar.
Klici z dvorišča –
GLAS OD ZUNAJ: Don Baltassaaar! Don Baltasaaar! Šeee! Peteline! Šeee! Don Baltasaaar!
MARGERITA: Res je bilo tako.
BALTASAR: Torej nisem lagal o sovraštvu? …
MARGERITA: Pač! – Tisto je laž!
BALTASAR: Boš rekla, da je sovraštvo poginilo v tebi …?
MARGERITA: Ja!
BALTASAR: Čemu?
MARGERITA: Ni me vzel samo tistikrat: vzel me je sploh! Rekel mi je: »ti si moja žena«. Ostala sem pri njem. Bila sem pri njem sleherni trenutek. Bil je strašen. Bil je nežen. Njegove roke so postale mehke. Videla sem njegovo žalost. Videla sem ga, ko je v mraku ležal zraven mene in so mu oči rasle, ker je gledal nazaj … Naučil me je vere … In samo to je važno!
BALTASAR: Kakšne vere? Kakšne, prosim?
Margarita iztrga roke iz krila, krčevito jih sklene pred prsmi. Moli, kakor bi počasi narekovala –
MARGERITA: Oče naš, ki si v nebesih. – Posvečeno bodi tvoje ime. – Pridi k nam tvoje kraljestvo. – Zgodi se tvoja volja, tako na zemlji …
Obtiči. Hip nato izbruhne –
MARGERITA: Jaz verjamem v Jezusa. On je prišel z njim!
Baltasar kot uročen strmi vanjo, potlej vdro besede iz njega: govori silno hitro, v nepretrganem toku, smeh samo tu in tam pljusne iz besedovanja.
BALTASAR: Torej vendarle! Milost božja se ni ustavila na Kanarskih otokih! Konkvista je torej v resnici samo nadaljevanje rekonkviste in tisto, kar so obetali, se bo izpolnilo in katoliško cesarstvo se bo razlezlo čez ves svet! Kristus je prišel z nami! In vi ste pozabili, kako so visela čreva po plotovih te dežele, kako so goreli vaši ljudje in kako so se sesipale hiše! Kadilo ima prodornejši vonj kot človeška mrhovina! Kristusov glas je močnejši od kričanja sužnjev v rudnikih! Toda, saj vi sploh ne kričite! Vi ste ko nalašč za vsakršno nežno blagovest! Natančno vas je ocenil gospod Cristobal Colon, ko vas je prvič srečal. Kako je pisal katoliškima kraljema …? Da! Da! »To so ljudje, polni ljubezni in brez pohlepnosti … svojega bližnjika ljubijo kakor samega sebe …« In potrjuje se, kar je pridigal vrli pater Las Casas, kar so podpisale univerze v Salamanci in Sevilli: Vi ste prav tako otroci božji, ista blažena možnost se vam ponuja, tudi vi ste lahko deležni odrešenja! … Ti si dobila vero, mamica moja nesojena, in vsi jo bojo dobili! Španija brez mej! Katolištvo brez mej! Vsi smo brez mej in vse je brez mej! Kdo pravi, da tičimo v močvirju? Lažejo! Lagali smo! Komaj začelo se je!
Caetana se stresa pod udarci Baltasarjevega čudaškega in brezsramnega izbruha. Od zunaj spet klici –
GLAS OD ZUNAJ: Don Baltasaaar!
BALTASAR: Ali jih slišite, gospe?!
CAETANA: Naženi jih! Ukazujem ti!
BALTASAR: Krstili smo jih, Caetana … Menda ne boš ugovarjala univerzi v Salamanci?! – Žolč se ti vzdiguje ob njihovem smradu in tvoja kastiljska čistost se zvija v krčih, jaz pa gledam v bodočnost: vidim krdela meščanov, ki iztegujejo jezike, da bi prejeli zakrament svetega obhajila … Čiste španske krvi bo kmalu le še za majhen potoček, neverjetno mnogo pa bo s perjem pokritih kipov naše Device … In iz te modrosti, milostljivi, sem apostol! Da nisem …? Poslušajta! Kličejo me, ker sem našel ključ, ki odpira njihova srca. Petelinji boji in sod žganja: – že je pognojena njiva za sejalce Gospodove besede in španskega prava! Moj oče tega ni razumel, in novodošli Kastiljci so ga nagnali v divjino …
MARGERITA: Vrnil se bo!
CAETANA: Naj ga pobije! … Naj ga pokonča, ko se vrne!
BALTASAR: Ne bo me pokončal, četudi se bo vrnil …
MARGERITA: Bo!
BALTASAR: In kje naj vzame moč …? – Zlezel bi za peč, sanjal bi črne sanje o črni bitki in o črni nehvaležnosti, milo bi prosil, naj bo čim več tišine okoli njega … Edina zveza s svetom: roka njegove žene. Pa ti?!
CAETANA: Pa ti?!
BALTASAR: Jaz bom apostol, prijateljici! – Moje metode bojo prevzeli agenti Camare de las Indias in Case de la contractacion. Že kar vidim, kako se moji dialektiki klanjajo vrli bratje iz reda svetega Dominika! … Sužnji v rudnikih bojo nosili svetinjice iz Compostelle, pa zato prav za prav ne bojo več sužnji … Oh, nečesa sem se domislil! Kaj ne bi bilo lepo, če bi nam naši novi bratje uprizorili versko igro?! Auto sacramental po indijansko! Seveda! Kako, da se nisem že prej kdaj spomnil! Jasno! To napravimo, v pouk in spodbudo! To, vidiš … – Pablo! Pedro! – Videli bosta zanimive in nepozabne prizore!
Oglasi se Caetana: čudno, skoraj vekaje, da ne veš, ali ji prihaja tožba iz resnične prizadetosti ali iz pijače.
CAETANA: Kje je tvoj oče, Baltasar? Premisli, Baltasar! Misli! … Kje je tvoj oče?!
BALTASAR: Požiga! Požgal bo, česar poprej ni utegnil. Nazadnje bo na dimnatem oblaku odletel v nebesa, kjer bo nemudoma sprejet med vojščake svetega Jurija. – Pedro! Pablo!
Baltasar žari. Izmed šare, ki je razsuta po sobani, izvleče zvonec, kakršnega uporabljajo pri mašah, in začne na vso moč zvoniti. Kriči –
BALTASAR: Pedro! Pablo!
Hitri koraki po hodnikih. Pedro in Pablo.
PABLO: Izvolite, don Baltasar …?
BALTASAR: Pri priči pripeljita deset ali petnajst naših rdečih prijateljev! Uprizorili bomo krasno versko igro, pa v čisto novem slogu! – Tistih, ki so do nezavesti pijani, ni treba vleči sem! Nič bi jim ne hasnilo. Bojo kdaj drugič zraven … Bojo že kdaj drugič! … Brž!
Pedro in Pablo osuplo strmita v Baltasarja. Potlej se ozreta proti ženskama. Margerita je nepremična, stoji ko steber, Caetana se je zgrbila na ležalniku. Pablo skuša ugovarjati –
PABLO: Mislim, don Baltasar …
BALTASAR: Ni vredno, da kaj misliš, gospod Pablo! Stvar je sklenjena. Dobil si ukaz in izpolnil ga boš! Čeravno si v pristanišču doma, so te učili resnic svete katoliške vere; ena od njih pravi, da smo vsi po božji podobi; ravnaj se po njej, ne vihaj nosu pred rdečimi brati! – Hitro! Deset ali petnajst! …
Pedro in Pablo odhitita.
Ženski nepremični.
Baltasar mrzlično prebira med oblekami, jih razgrinja in odmetava.
Z dvorišča je slišati vzklikanje, priganjajoče glasove Pedra in Pabla, nato cepetanje bosih nog po stopnišču in po hodnikih.
BALTASAR: Prišli so!
Pri srednjem vhodu se gnete skupina Indijancev. Samo dve ali tri ženske so med njimi. Vsi so oblečeni v razcapane ponče. Stiskajo se na kup, zmedeni so, vendar imajo v krvi toliko pijače in razburjenja od petelinjih bojev, da jih stresa nekakšna mučna, hihitava, včasih povsem nemotivirana veselost.
BALTASAR: Klicali ste me, prijatelji! Obrnimo vrstni red: vi k meni! Sprejemam vas v hiši svojega očeta, hiša stoji na pogorišču hiš vaših očetov; po volji nebeškega očeta. Imenitne namene imam z vami! Kaj mislite, da bomo kar naprej samo žganje lokali in peteline žgečkali?! Ne! Ne! Nikakor ne! Krščeni ste, pa je prav, če za krščeno dušo tudi kaj napravite! – Hodite v cerkev?
Mrmranje. Eden ali dva pokimata.
BALTASAR: Hodite, recimo! – Gledate slike v cerkvi? Gledate, saj vem! Kaj ste videli? – Ti!
Ogovorjeni skomigne z rameni. Motno bulji predse, za njim se nekdo hihita.
BALTASAR: Kar molči ti tam, in nič se ne smej. Sam bi tudi ne vedel povedati! – Gotovo ste videli svetega Lovrenca na ražnju … Pridi sem, fant! Sveti Lovrenc je bil še mlad. Ravno pravšnji boš!
Mladega Indijanca spehajo iz skupine. Prav narahlo se opoteče. Oči mu begajo sem in tja.
BALTASAR: Lezi! Lezi, sem rekel! – Tako, vidiš! V veliko čast si štej! Sveti Lovrenc je do konca spričeval sveto vero pred pogani in zato so ga nataknili na raženj in ga lepo počasi obračali. Milo je ves čas prepeval. Angeli so ga hladili s perutmi in ves krščanski svet je trpel z njim. Krščanski svet, dragi moji, to je mogočna stvar in skrivnostna, in vseobsežna! Tisoč škofov! In še tisoč! Kralji! In zelo velike cerkve. Jezusova kri v zlati posodi! Vojske! Naša mila gospa v sinjem plašču! Vse to je Cerkev, vidite, in zdaj ste vi tudi Cerkev, mili bratje, mile Gospe sinovi! Cerkev je ogromno, plameneče drevo, ki nikdar ne zgori! –Sveti Lovrenc pa kar takole na ražnju in prav je, da se ga spomnimo s tem, da posnamemo njegovo trpljenje!
Margerita stoji v ospredju odra. Roke je krčevito sklenila. Mrmraje, z zaprtimi očmi moli. Caetana nepremična.
Baltasar izvleče iz gruče še dva moža.
BALTASAR: Vidva bosta hlapca, ki vama bo na skrbi, da se svetnik pošteno speče! Čakaj! Čelade dobita! Takole!
Baltasar jima posadi na glavo čeladi, v roke pa jima potisne dve posodi.
BALTASAR: Zalivali so ga z mastjo, če je bilo potrebno. Ni imel prida sala na sebi.
Hihitanje. Potlej veselost ves čas raste.
BALTASAR: Le pogumno! To je živa slika! Gledališče! Polivajta ga! Šе! Še! Potipajta ga, kako se je zapekel! Kaj se zvijaš?! Svetnik tega ni počel! In smeješ se?! Vselej resno! Cviliš od smeha …?! A si res še tako mlad, da nisi videl goreti človeka …? V tej deželi je bilo spraženih kar lepo število ljudi … Nisi videl? Tistih vaših stricev in bratov in očetov in poglavarjev ni nihče zalival. Zogleneli so ležali med razsutim kamenjem. Ne veš več, kajne? Svetega Lovrenca so pekli, da bi vero zatajil, vas pa zato, da bi jo sprejeli … Dosti! Dosti! Ne gre vam od rok, že vidim. – Ali bi bili radi škofje? Kdo pravi, da med vami nekoč ne bo zrasel velik škof in celo svetnik?! Pridite!
Burka postaja zmerom bolj živa. Baltasar skače od enega do drugega, ogrinja jih z brokatnimi ogrinjali, z vezenimi prti, na glave jim namesto miter posaja srebrne skodele.
BALTASAR: Svečan sprevod, prosim! Takole! Katoliški svet divja včasih na konju, kadar je praznik, pa stopa »eeen – dva – tri – eeen – dva – tri!« Dostojanstveno! Milost daje mir, mir daje dostojanstvo! – Ti si pravnik, recimo, zato dobiš črno ogrinjalo! – V krogu, prosim! Počasi! – Ali veš, kaj je pravnik? Pravnik je človek, ki ti pove, zakaj smeš koga ubiti, če so po sredi višji nameni … Morda ti je znana beseda »ius gentium«? Ni …? Tvojega očeta so, denimo, s kopjem pribili k tlom … Odkimavaš … S sabljo? Aha, vidiš, s sabljo! Zato bi moral vedeti, kaj je »ius gentium«. – In ti, suhec …? Tvoje so zaprli v hišo, potlej so vtaknili bakljo pod pristrešek. Povesil si oči. Niti kričali niso. Oni niso vedeli, da bi lahko klicali na pomoč slavnega pravnika Diega de Covarrubiasa. Nihče jim ni nič povedal o papežu Pavlu tretjem. Njegova svetost, zapomni si, je izdala bulo, v kateri zatrjuje, da ste Indijanci pravi ljudje in da imate vso pravico razpolagati s seboj in s svojim imetjem! Mirno, možje!
Pijani Indijanci se motovilijo po prostoru. Postajajo razbrzdani, vendar na svojski, skoraj obreden način: kot bi obujali neke davne, tempeljske plese. Celo hihitanje ima grozljiv prizven.
Baltasar jih ureja, a hkrati jih spodbuja v norenje.
BALTASAR: V krogu se premikajte ! Mislite si, da ste občina božja! Najnovejša božja občina! Mar ni res? Kako se motoviliš? Joj! Joj! Joj! Krulite ko pujsi v svinjaku! Se to spodobi? Hihitate se kot neumne ženske, ko jim prihaja! Mislite na svetega Ambrozija in na svetega Avguština! Oba sta bila škofa … Hej, vidva … Kaj je to?
Iz kroga, ki se suče, se odmotata dva mlada Indijanca. Njuno gibanje se spremeni v poskakovanje – naenkrat vidimo, da oponašata petelinji boj.
BALTASAR: Petelinji boj …? Samo to vama gre po glavi?
Ostali Indijanci obstanejo. Pozorno, kot bi šlo zares, spremljajo bojni, petelinji ples mladeničev. Sopenje. Nekdo je prinesel s seboj majhen, nizko uglašen boben, ki ga že poznamo. Enakomerno udarja po njem. Margerita ne moli več.
Caetana je nekoliko vzdignila glavo iz naročja.
Spopad petelinov. Dolgo.
Boben. Pritajeno spodbujanje. Motne oči, roke se krčijo in iztezajo.
Baltasar, skoraj zase –
BALTASAR: Za takšen boj ste še zmerom! …
Plesalca – borilca pojemata. Baltasar naenkrat prekine prizor.
BALTASAR: Nehajta! Nisem vaju prosil! Dosti!
Fanta omahneta. Skupina se spet strne. Molk. Oddihavanje. Baltasar jih pozorno opazuje. Čez ramo vpraša –
BALTASAR: Kaj sodita o prizorih, ki sta jim bila priči, gospe? – Nič mi ne bosta odgovorili. Med led in ogenj sem se postavil … No, vprašal bom vas, bratje moji! Je to vse?
Tišina. Zdaj govori Baltasar čisto tiho.
BALTASAR: Nič več kot to …? Petelinji boj, po vseh drugih bojih … Kako bomo torej z vero? Ali je kakšna možnost, da vam odprem glave z dialektiko svetega Tomaža Akvinskega in bi vi potlej razumeli snovanje božje previdnosti? Bi ugledali scela enoviti katoliški svet? Bi sprevideli, da se univerzalna misel ne more ustaviti pred rdečim mrličem, marveč mora obleteti svet, o katerem pravijo, da je okrogel …? – In vaša srca, gospodje novi Španci …? Se ga prime ganotje? Kakšen prizor bi vas pretresel? Mučenci na ražnju …? Sveti Lovrenc? Sveta Uršula? Gospod na križu …? Precej podobnega ste videli, kajne? Ni več solz … Ampak, vidite, včasih je le tiho nad svetom … Jutro raste, rosa se vzdiguje z rastlin, oglasijo se zvonovi, zeleni oblaki postanejo rdeči … Ali kdaj pojete? Jaz vem eno pesem, in rad bi, da se jo naučite! Poslušajte!
Baltasar se postavi pred Indijance, ki so se zgnetli na kup kot plašne živali. Počasi in razločno jim zapoje.
BALTASAR: Marija, zvezda mila, Marija, ranjeno srce … od tvoje roke žarek pada, njega svetloba je oklep zdrobila, odprl mi je prsi, zdaj v mojem srcu zlata kri gori…
Indijanci poslušajo. Brez izraza.
Margerita za hip zasuče glavo. Prav tako Caetana.
Baltasar vpraša –
BALTASAR: Vam je všeč? Boste peli z menoj?
Nič odgovora.
BALTASAR: Uživali boste! – No, poskusimo! Ponavljajte za menoj!
»Marija, zvezda mila …«
Nič.
BALTASAR: Ne gre? Svetujem vam, da zastavite s polno sapo in vsi hkrati! – »Marija, zvezda mila, Marija, ranjeno srce …«
Nobenega odziva. Celo pritajeno pijansko smejanje je zamrlo. Indijanci bolščijo predse. Baltasar vztraja –
BALTASAR: To je vendar lepa in nežna pesem! Marija drži roko nad vsem svetom, noben kotiček sveta ji ne smrdi tako zelo, da se ne bi sklanjala nadenj … Koga se sramujete? Vem, kako ste včasih peli. Tudi zdaj vas še včasih slišim. V mraku jaham okoli mesta … Za plotovi ležite. Pojete. – Pogum! Eden naj začne, drugi za njim! Boš ti prvi …? Zgani se! Čemu se obračaš vstran? No …?! – »Marija, zvezda mila …«
Indijanci se ritenski, v strnjeni gruči, pomikajo proti izhodu; čisto počasi, komaj opazno: zaidejo v senco, pa je skupina naenkrat podobna skali v mraku. Baltasar se zažene proti njim.
BALTASAR: Stojte! Nisem vam dovolil oditi! Upirate se! … Spet prosite bič, kajne?! Radi trpite … Ampak, ne! Ne boste ga okusili, kajti jaz vem, da vam od tega koža postaja trda in zmerom trša … Pedro, Pablo, zastavita izhod! Ostati morajo!
Pedro in Pablo, ki sta med vsem prizorom stala ob izhodu, pravzaprav že na hodniku, se zganeta proti ospredju.
BALTASAR: Nočete z menoj zapeti pesmi v čast naše nebeške kraljice … Dobro! Torej boste zapeli kakšno svojo pesem! Pri priči! Vseeno mi je, katero … Tega mi ne boste odrekli!
Molk. Strmenje.
Caetana se zgubljeno zasmeje, vendar je njen smeh tako medel, da se pri priči razblini.
Baltasar plane –
BALTASAR: Morate! In boste! Ukazujem!
Tedaj Indijanci res zapojejo. Brez dogovarjanja.
Najprej se iz mračne gruče vzdigne stok in sesljajoče mrmranje. Iztrgane besede: komaj se zavemo, da smo jih že čuli. Klici. Klici se sprijemajo.
Napev je enoglasen – besede gredo vsaksebi. Dolga, motna tožba, niha, vzpenja se, pada, raste, raste.
PESEM: Noč je. Noč je. Raste! Pridi! Prišel boš! Oh! Ne! Tlaksakana! Tlaksakana! O beli konj! Beli bog! Beli konj! Huantooook ! Zlati! Tlaksakana! Črna gora! Koža! Roža! Kača! Ščip! Črn obroč! Srce zeleno! Črn obroč! Huantooook! Črna črnica! Noč! V vejah ni petja več! O beli bog! O beli bog! Roža krvava! Tlaksakana! Tlaksakana!
Pesem zamre. Nemara se kakšen odmev še lovi po hodnikih in stopniščih palače. Indijanci v senci, nepremični.
Potlej se Margarita obrne.
Ves čas je stala spredaj in ob robu scene. Indijanci je v pijanstvu in razburjenju sploh niso bili opazili.
Zdaj stopa proti rojakom, vendar ne naravnost, marveč v loku: z velikimi, sekajočimi kretnjami zamahuje proti njim, togoten vzdih se trga iz nje.
MARGERITA: Pojdi! Ooooo! Ti! In ti! Pojdi! Ooooo! Tlaksakana! Pasji psi! Zgini! Huantok, oh! … Psi!
Obstane. Obrne se. Kaže jim hrbet. Zgrbi se: majhen drget jo spreletava.
Tišina. Potlej –
BALTASAR: Odložite, bratje! – Pojdite!
CAETANA: Na vekov veke! Amen!
Indijanci odlagajo, kar jim je bil Baltasar poprej naložil: plašče, ogrinjala, čelade, srebrne skodele.
Drug za drugim, kar se da tiho, izginjajo. Pedro in Pablo gresta za njimi. Na hodniku capljanje bosih nog.
Margerita sede. Potlej še Baltasar. Trikotnik. Caetana si natoči.
Baltasarjeve besede prihajajo medlo in počasi, pa tudi zelo čudaško, kakor po velikem naporu.
BALTASAR: Ti ljudje so hudičevo vroč pepel; in vendar bojo stali za zidom vse do noči in čakali na moje petelinčke …
CAETANA: Pojdi za njimi!
BALTASAR: Ne! – Uračunal sem se. Moj poskus se je obrnil zoper mene: nobenega pametnega smisla ne odkrijem …
CAETANA: Krvave komedije uganjaš, ampak jaz vem, da bo kri padla nate!
BALTASAR: Je že padla! – Piješ. Ti piješ, mene boli želodec. Naši kuharji kuhajo na loju in naš vrt je zaraščen. Nobene sveže hrane. Ko sem bil majhen, sem imel putko, ki je izključno zame nosila jajčka. Belka … Ob mojem odhodu je bila še živa. – Ti tudi …?
CAETANA: Kaj …?
BALTASAR: Če si imela tudi ti svojo putko …?
Nič odgovora. Pozneje –
BALTASAR: Zares, neuspel poskus: kot bi gnetel vodo, kot bi spravljal veter v steklenice … Gospodje admirali pravijo, da je svet okrogel … Tečeš za človekom, nikoli ga ne dohitiš. Nikoli mu ne vidiš obraza. Celo Indijancu ne! – Mi ne bo nobena od vaju rekla, da je človekov obraz zarisan v božjem obrazu? – Nič? Nič! – Caetana! Ali se ti zdi, da sem zrel za sveto inkvizicijo?
Caetana ne odgovori.
BALTASAR: Mogoče bi bilo dobro, če bi gorel … Goreti ali gniti: dve možnosti, dve resnici. Sveča gori … Jaz gnijem. Vsi gnijemo.
CAETANA: Opisuj sebe. Jaz ne gnijem! – In tvoj oče, vidiš, je zmerom gorel!
BALTASAR: Oh! Tako povsem drugače ga naenkrat vidiš?! …
CAETANA: Tako!
BALTASAR: Če dozdaj ni zgorel, sploh ne bo; tudi on bo zgnil, tule, med nami.
CAETANA: Ne!
Baltasar se zastrmi v ženo. Zelo zaresno, zelo prizadeto reče –
BALTASAR: Ne veš, ženska, kaj bi dal, če bi bilo res …
Tišina, nato naenkrat začujemo z dvorišča topot treh ali štirih konj. Ropot vhodnih vrat palače.
CAETANA: Poslušaj! – Kaj je?! …
Od zunaj pljusne vzklikanje. Klici hlapcev. Hitri, begajoči koraki. Neka dekla histerično vrešči.
Margerita: rastoče oči, polodprta usta.
Baltasar vstane.
Čakajo.
Končno: Pedro pri vhodnih vratih.
PEDRO: Gospod!
Margerita, Caetana in Baltasar otrpnejo. Margerita je videti kakor človek, ki v sanjah ne more premakniti nog, pa mu obraz trza od napora.
Caetana skuša vstati, prevrne steklenico, vino se razliva po tleh.
Baltasar: razkoračen, negiben.
Don Felipe, v ozadju Suanza. Sama.
Felipe je videti postaran in zelo utrujen, na njegovem ustrojenem obrazu pa leži malce zbegan in skorajda top nasmeh, tudi roke, ki jih je le na pol razkrilil v pozdrav, izražajo medlost, nemoč.
Suanza ostane sprva v senci.
Sladkobna barva na Felipejevem glasu, ko reče –
FELIPE: No, pa sem se vrnil, vidite … Pozdravljam vas! Tudi padre Suanza …
SUANZA: Pozdravljeni!
Od tega trenutka dalje se vse dogaja kakor v sanjah.
Margerita se sproži z mesta, stopa z lesenimi nogami; poslednje korake opotekaje se steče. Ko je v moževem objemu, najprej slišimo samo mučno stokanje, iz katerega se izločijo besede.
MARGERITA: Drži! Mene! Drži me. Človek! … Oii, daj! … Močno me objemi! Stisni me! Prosim! … Čutim te! Tu si! Pri meni si! Oh! Mili! Dobri! Mili moj! … Nikdar več! Ne boš šel več! Ne boš šel, pravim! Kje si bil?! … Zakaj si me pustil samo? Oh, ti! … Ti! Ne dam te! … Čakala sem! … Felipe! Gospod moj! Ti! … Drži me, prosim! … Moj mili, moj dobri … Moj! O bog, o bog!
Felipe se motno smehlja nad Margeritino ramo. Njegove roke se je komaj dotikajo.
FELIPE: Prišel sem … No, vse je dobro, saj vidiš … – Hvala, Margerita! …
Caetana. – Felipe se odmakne od Margerite. Caetana se skloni nad njegovo roko in jo dolgo poljublja. Drobec začudenja v Felipejevi toposti.
FELIPE: Čemu to, lepotica …? – Nisi šla …
CAETANA: Ne!
FELIPE: Tja spadaš!
Kratek molk. Nato –
CAETANA: Nisem mogla. Tudi nisem hotela. – Prislužila sem si prstan in trebuh.
Caetana vzdigne levico s prstanom, z desnico pokaže na trebuh.
Felipe pogleda proti sinu, ki še vedno stoji na mestu.
FELIPE: Oh!
CAETANA: Ni ti po volji …?
FELIPE: Dajem svoj blagoslov, hčerka! Tebi. Otroku. Tudi ostalim. (Vprašujoče in skoraj plašno se ozre proti Suanzi) Padre …?
SUANZA: Da!
FELIPE: No, vidiš!
MARGERITA: Felipe! …
FELIPE: Padre Suanza pravi: »Vsaka stvar se nazadnje obrne v nekakšno korist …« – Menda res! – Zdaj bo smejanja po hiši … in jokanja … in lulanja … Kdaj, Caetana?
CAETANA: Novembra. Proti koncu meseca.
FELIPE: Veliko sreče in dobro babico.
Felipe se še zmerom topo smehlja. Hipec tišine in zmedenosti, trenutek, ki neizbežno sledi velikim pretresom.
FELIPE: Midva bi rada sedla, prosim … Utrujena sva.
Beganje. Opravičevanje. Pedro in Pablo s stoli.
Tedaj Baltasar ostro zakliče –
BALTASAR: Čemu prosiš?!
Čisto kratek premislek.
FELIPE: Navadil sem se.
BALTASAR: V svoji hiši si!
FELIPE: Nič ni naše. Vse je božje.
BALTASAR: Tole si si priboril. Bilo je tvoje in je …
FELIPE: Sposojeno, sposojeno, gospod sin!
BALTASAR: Kaj so ti napravili, oče?!
FELIPE: Vse.
BALTASAR: Kdo?
FELIPE: Vsi.
BALTASAR: Norimo, ljudje. Danes je nor dan, očitno! Mogoče sploh sanjam in ni res! Kakšen si se vrnil?!
Margerita ko kača –
MARGERITA: Stopi mu za vrat, Felipe! Sovraži te in preklinjal te je in razdejal je hišo in mučil je mene, ubijal mi je vero, vse je zvlekel v blato, pred mrhovino je klečal! …
FELIPE: To ni sploh nič važno, Margerita! – Oh, koliko je še ostalo! – Naučila se boš ponižnosti … Vsaka leta imajo svojo kri … Pusti ga!
MARGERITA: Celo ona (pokaže na Caetano), celo ona zdaj ve …
CAETANA: Nikogar nisem prosila, naj mi bo za varuha!
FELIPE: Precej sovraštva ste zakuhali …
Kratek, mučen molk. Iz ozadja se nenadejano javi Pablo –
PABLO: Pripravila bova kopel za gospoda in naročila večerjo. Nalovila sva nekaj postrvi.
FELIPE: To je bilo na mizi tisti večer, preden sem šel …
PABLO: Da. Takrat niste nič jedli, ekscelenca …
PEDRO: Hvala, da se še spominjate!
FELIPE: Hvala vama!
Pedro in Pablo odideta.
BALTASAR: Dobil boš kopel, posteljo, večerjo in po večerji ženo. – Poprej pa boš meni povedal, kaj se je konec koncev zgodilo s teboj!
CAETANA: Ne zdaj!
BALTASAR: Zdaj!
FELIPE: Nisem ti več všeč, očitno …
MARGERITA: Zmerom te je cmaril na svojem strupenem žolču! In on sovraži vse! Od babice do otroka! Naženi ga! Reci mu, naj molči! Ukaži mu!
FELIPE: Prosim te, Margerita! …
BALTASAR: »Hvala«! »Prosim«! – Bil si krvav gospod in nikoli nisi rekel ne »hvala« ne »prosim«. Krvav, krut, ampak resničen! Kakšna senca si zdaj?! Smehljaš se, sklepaš roke ko botra pri krstu, sklanjaš glavo … A je prišla samo tvoja lupina nazaj?! Recimo, da si utrujen … pa to ni tisto! Sploh ne! Jaz bi rad vedel, kaj se je zgodilo!
FELIPE: Kar takole …?
BALTASAR: Zahtevam poročilo o vsem!
Caetana se mučno zasmeje. Smeje se dolgo in prav gotovo tudi iz vina.
MARGERITA: Kakor škorpijon je živel v tejle hiši …
BALTASAR: Zahtevam poročilo!
FELIPE: S kakšno pravico, prosim?
BALTASAR: Poleg tebe sem najstarejši španski plemič todle!
FELIPE: O! – Tvoj primat je problematičen. Padre Suanza je predstavnik svete Cerkve. Cerkev je v slehernem pogledu nad nami. Celo pravno …
Zdaj se iz polmraka prvič oglasi Suanza –
SUANZA: Pustimo hierarhije vnemar, don Felipe! – Kri ima svoje pravice; ko bi bil jaz na vašem mestu, bi donu Baltasarju bržčas odgovoril …
FELIPE: Prosim …
BALTASAR: Povej po vrsti!
FELIPE: To je precej debela povest! … – Sprašuj in jaz bom odgovarjal.
BALTASAR: Šli ste v Porto Firmino …
FELIPE: Ja. – Štiri dni smo jahali. Vreme, da bi se človeku pes smilil …
BALTASAR: In tvoji junaki so ti uhajali …? Lepo po vrsti …? Ponoči …?
FELIPE: Ponoči! – Sanchez. – Lopez. – Carriento. – Drug za drugim. Carriento je prejšnji večer jokal; slišal sem ga. No, Carriento … Carriento ima doma otroka z vodenično glavo. Je že tako … Lopez mi je pred odhodom, ko sem spal, ukradel obesek s križcem. Zdaj nosim … (pokaže lesen križec na navadni vrvici) To velja ravno toliko.
BALTASAR: Si po poti katerega od njih ubil?
FELIPE: Nisem!
MARGERITA: Nikar mu ne odgovarjaj! V past te žene, Felipe! On te kuha v svojem žolču! Njega bi moral ubiti!
BALTASAR: Kaj je bilo v Porto Firminu?
FELIPE: Dež. – Utaborili smo se pod obzidjem. Imel sem še petnajst ljudi. – Teren je močviren. Morda se spominjaš …
BALTASAR: Nisi govoril z vojvodom de Santandrom?
Caetana se spet zasmeje.
CAETANA: Zlodej si je obesil cucelj za vrat! Oh! Le dajmo! Igrajmo se otročičke!
FELIPE: Tajnik je govoril z njim. – Tajnik je potlej ostal kar tam.
BALTASAR: Kakšen odgovor si dobil?
FELIPE: Dobil sem tele stvari: 1. Ordenanza s Komisije za Indijo, kjer med mnogimi paragrafi utegneš prebrati, da odslej ne bomo več govorili »conquista«, temveč »pacificacion«. 2. Popis zemljišč, ki mi pripadajo. 3. Opozorilo, naj mirujem v lastno korist in v korist krone. 4. Lep pozdrav. 5. Knjigo »Catholicum opus imperiale regiminis mundi«.
SUANZA: Zanimivo delo!
FELIPE: Tajnik mi je ob slovesu rekel: »Oprimite se gojitve sladkornega trsa, v sladkorju je bodočnost!«
BALTASAR: Zakaj ga nisi zaklal?
FELIPE: Oh! Nasvet mi je zaklical, ko je odhajal, bil je tik pred mestnimi vrati … In tudi …
Suanza se zgane za korak proti ospredju.
SUANZA: Don Baltasar, vi boste prav kmalu prešli dobo mladeništva, ta dežela pa dobo divjaštva. Še preden bo zavladala logika našega imperialnega prava, bo Cerkev …
Baltasar ga divje prekine –
BALTASAR: Ne sprašujem vas, padre! O kakšnem pravu govorite?! Nekega človeka so vsi zapustili kakor Joba in …
SUANZA: Preberite Jobovo knjigo do konca, don Baltasar!
BALTASAR: Ne bom je bral!
SUANZA: Boste! – Toda to zdaj niti ni važno. Važno je, da sva bila midva z vašim očetom v majhnih vicah. Vztrajal sem z njim, kot vidite.
BALTASAR: Vidim! – Čemu?
SUANZA: Ker ga imam rad v Gospodu. Samo jaz sem mu ostal. In vsaka usoda mora zaključiti svoj krog.
BALTASAR: Padec! – S krvavega oblaka v debelo govno!
Margerita se stiska k Felipeju in šepeta –
MARGERITA: Felipe! Padre! Molimo! Za vrnitev! Oče naš …
BALTASAR: Mi ne boš ničesar več povedal, oče?
Felipe se ozre proti Suanzi.
SUANZA: Povejte!
BALTASAR: Kje si bil tri mesece?
FELIPE: Obšel sem vso deželo, kar jo poznam. In še nekaj več.
BALTASAR: S kakšnim namenom?
FELIPE: Verjel sem, da bom znova spravil na noge vojsko.
BALTASAR: Mislil si, kako je svet, ki si ga osvojil, po pravici tvoj …
FELIPE: Ja.
BALTASAR: Zdaj ne misliš več tako?
FELIPE: Ne.
BALTASAR: Pri kom si bil?
FELIPE: Pri vseh, ki so kdaj z mano železo grizli. – Po kakšnem prostranstvu so razsuti. – Padre ve, pomni … in ves čas je padal dež. Včasih, veš, sva spala v starih indijanskih grobnicah in preganjala duhove.
SUANZA: Ni jih bilo.
FELIPE: Ne. – Otepala sva se za mojo dušo …
BALTASAR: Čutim, kaj si govoril!
FELIPE: Reci! …
BALTASAR: Da je vse nesmiselno, da je svet slep, da je gluh, da je gnil, ampak človek je vseeno napravljen za meč, človek naj grize do konca … Mora!
FELIPE: Približno tako!
BALTASAR: Kaj so ti rekli tovariši v orožju?
FELIPE: Nunez je prišel pred palisade. Pokleknil je predme in rekel: »Odpusti, komandant! Ne morem!« – Carrena je odvezal pse. – Stari Vicente nama je poslal pogačo. – Vicco je bil pijan. Spustil naju je v hišo. Pila sva z njim do jutra. Žena in služinčad in otroci so se skrili.
SUANZA: Leone Pintas vam je dal tistile križec.
FELIPE: Tegale lesenega, ja …
BALTASAR: Ni treba več naštevati! – Vem, da je bilo še veliko drugih …
SUANZA: Odšla sva od Pintasa in obtičala na prelazu.
FELIPE: Hud mraz je bil. Napol se je zvedrilo. Ležala sva pod skalo in se grela s hrbti.
SUANZA: Dve ovci …
FELIPE: Takrat sem tudi spoznal, da smo ovce božje. Nad gorami so gorele zvezde. Kot bi jih prvikrat videl v tisti strašni nebesni strugi …
SUANZA: Pripovedoval sem vam o Jobu.
FELIPE: Hvala, padre! – Premeril sem v duhu svoj čas, prostore, ki sem jih kdaj obhodil. Vsega je bilo neznansko mnogo in nikjer trdne meje, kakor v strugi z zvezdami tam gori …
BALTASAR: Zadosti si mi povedal, oče!
Ženski uročeni strmita v Felipeja.
MARGERITA: Povej še!
FELIPE: Moja dejanja so se mi zazdela čudno nevažna. Celo tista, ki so bila strašna. Nad svetom, sem si rekel, visi velik zvon. Njegov glas odnaša besede, ki jih govorimo, tudi besede o naših dejanjih. Cesarstva grejo včasih v nič hitreje kakor mi sami, mesta postanejo tuja znotraj enega življenja. Bog pa neviden hodi med nami s svojim velikim srpom in žanje, žanje …
BALTASAR: Hvala!
FELIPE: Zakaj si mi rekel hvala?
BALTASAR: Hotel sem za hipec posneti navade, ki jih razlikuješ. – Še tole: kakšen je nauk iz te noči z zvezdami?
FELIPE: Nauk …? – Da si mora človek začrtati …
BALTASAR: Kaj?!
FELIPE: Mejo svojega osebnega sveta!
SUANZA: Samo tako utegne najti razmerje do božje brezmejnosti.
BALTASAR: Začrtati mejo svojega življenja in sveta …? Napraviti vrtiček …? Gojiti živinco …? Počivati in ubogati …
Nihče mu ne odgovori. Baltasar strmi predse, nato gre do Caetane. Dotakne se ji rame.
BALTASAR: Vidiš, da sem imel prav! … – Veliko gnitje!
Caetana se otrese njegove roke. Skoraj fanatično zakliče –
CAETANA: Lažeš! To je razodetje in to je red!
Zelo topa tišina. Baltasar gre zlagoma proti izhodu. Ustavi se.
BALTASAR: Se lahko še jaz spremenim, prosim?
Brez odgovora.
BALTASAR: Zares hudičev ali božji krog! – Iz velikega osvajalca, ki mu je bilo komaj do kolen krvi zadosti: starec v vrtiču, v copatih. – Iz divje Indijanke: mamica s predpasnikom. – Iz ostroumne kastiljske princese: sentimentalna pijanka … Jaz bi se tudi rad spremenil, prosim!
Vsi mu kažejo hrbet.
BALTASAR: Bil sem posmehljiv in slabič. Za spremembo, oče, bom zdaj rekel tisto, kar si ti že enkrat rekel. Da je svet slep, da je gluh, da je gnil, ampak človek je vseeno napravljen za meč in mora gristi do konca! Če boš odpuščal, te bojo odpustili. Če boš odpuščen, boš moral odpuščati …
Odide. Dolg drget spreleti Felipeja, čutimo, da bi hotel za sinom. Margerita se ga oklene.
SUANZA: Mislim, da bo zdaj res čas za molitev ob srečni vrnitvi …
MARGERITA: Prosim, padre!
Caetana, ki se šele v tem trenutku zave, da je Baltasar odšel, pijansko vzklikne.
CAETANA: Baltasar!! Kam?!
Suanza moli.
Margerita in Felipe stojita tesno drug ob drugem, šepetaje ponavljata za Suanzo –
SUANZA: Gospod, ki vodiš naše korake. Gospod, ki nas varuješ skušnjav na poti. Gospod, ki nam pobiraš kamenje s ceste. Gospod, ki nam odkrivaš prepad. Gospod, ki razbojniku roko ustavljaš. Gospod, ki nam daješ sonce in senco. Gospod, ki kači zobe poruješ. Gospod, ki nam nad spanjem bediš … Zahvaljen! Zahvaljen ob zori, zahvaljen opoldne, zahvaljen zvečer in ob uri slovesa!
Med molitvijo je slišati odmev Caetaninega klicanja.
CAETANA: Baltasaaar! Baltasaaar!
Klicanje ugasne. Potlej še molitev. Na vratih se pojavita Pedro in Pablo.
PEDRO: Don Baltasar je odjezdil.
PABLO: Dona Caetana je omedlela.
Margerita se oglasi z neizprosno jasnostjo –
MARGERITA: Dekle naj dono Caetano odnesejo v njeno sobo. Pripravite obkladke iz jesiha. – Kaj je z večerjo?
ZASTOR (Konec prihodnjič)
