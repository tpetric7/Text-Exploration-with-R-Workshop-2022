ŠT. 3. MARINA
Menda pride od Marina. Če ima kdo tako presenetljivo zelene oči, kot jih ima Marina, se ne more imenovati Marija. Če kdo reče Marija, zadiši po nedeljskih popoldanskih kino predstavah in po skipelem mleku. Zjutraj so Marinine zelene oči ponavadi nekoliko manj zelene kot na primer zvečer; kot bi bile razredčene s sanjami in prividi od ponoči. V od spanja zabuhlih licih je za oči manj prostora, zato ima Marinin obraz jutraj v sebi nekaj mišjega in zjutraj, stavim ena proti sto, se ne bi nihče zaljubil vanjo. Morda je tudi to razlog, da ni nikoli imela razmerja z mlekarjem, raznašalcem časopisov ali poštarjem. (Razen slednjega sta ostala dva navadno študenta, dejstvo, ki odpravlja morebiten predsodek, izvirajoč iz pripadnosti različnim socialnim slojem.)
Marina je 28 in je dobra ženska
Ko so se zadnjič med vožnjo v ovinku naenkrat odprla avtomobilska vrata, je Marina v navdihu trenutnega k paniki se nagibajočega razpoloženja prisegla, da ne bo nikoli več moja. Prestrašena je v svojo škodo prezrla mir, s katerim sem vzel na znanje to njeno obžalovanja vredno izjavo. Sploh pa so se odprla zadnja leva in ne prednja desna vrata, kjer je bila ona.
Marina ima dve mladim papigam podobni hčerki, ki ju ljuljčka na kolenih pred televizorjem, kadar zvečer slučajno ostane doma. Marina je skrbna in ljubeča mati. Marina ljubi svoja dva papagajska otročaja, kot punčico svojega očesa. Marina ima moža. Že tri leta Marinin mož nekje v Aziji zajezuje reke, da bodo tudi tamkajšnji domorodci lahko lepega dne po cele ure bolščali v televizor in bodo iz prve roke zvedeli, da jih še lep čas ne čaka nič prida.
Marina veruje v državne udare in vseh vrst revolucije. Njena vera ji daje kanček upanja, da se morda njen mož ne bo nikoli več vrnil. Odkar se je Marina pri petindvajsetih zavestno odločila za socializem, verjame, da ji ne more nič več do živega. Najmanj kakšen državni udarček ali revolucija kje v daljni Aziji, ki bi po srečnem naključju morda pobrala še njenega moža.
Marina je Marina.
Pravijo, da je Marina fukara in da je v službi nenadomestljiva. Pravijo, da je Marina romantični sanjač, da se ji v bistvu telesna ljubezen studi, toda, da to počne iz idealizma. Pravijo, da Marina odlično šofira. Pravijo da je premalo pozorna do svojih otrok. Pravijo, da je njen soprog pobegnil v Azijo, ker je impotenten, njej pa ni nikoli zadosti. Pravijo, da je brez šol. Pravijo, da se sumljivo dosti druži z ženskami. Pravijo, da je pošastna opravljivka. Pravijo v baru. Pravijo direktor. Pravijo grozno. Pravijo WC. Pravijo oh, oh, oh. Pravijo …
Marina ima bolj od zelenega zelene oči.
Marina rada hodi ob zgodnjem večeru, posebej še spomladi, jeseni, poleti ali ob božiču, na dolge osamljene sprehode po mestu in gleda izložbe. Obožuje utripajoč rdeče-oranžno-zelen ritem semaforjev. Včasih se naenkrat ustavi, stisne se čisto tesno ob kakšen zid, nekam, kjer je bolj mračno, da vzbuja čim manj pozornosti, da se ne more prav vsak tepec takoj zabuliti vanjo, in si počasi, z obredno kretnjo prinese z razkrečenimi prsti navznoter obrnjeno dlan k obrazu, tako blizu, da se roka skoraj dotika nosu. Nato oži in širi razporke med prsti in pita svoje zelene oči z raznobarvno svetlobo, ki se lomi med špranjami v mavričen karneval barv. Njene barve so vroče barve. Vrele barve. Barve eksplodirajočega sonca.
Ko je bila nekaj čez osemnajst in se je njen azijski soprog bolj sebi v zabavo in olajšanje kot njej v karkoli, bilo je menda šele tretjič ali četrtič, tešil ob njenem ličnem izvirku drobnih moških radosti, v avtomobilu, nekje med razcvetelim drevjem na gradu, je bil tisti dan zadnji v aprilu in oblasti so dale v čast prazniku dela streljati pod nadrežnano aprilsko nebo najraznobarvnejše pirotehnične izdelke. (Čast in slava delu! Napasite svoje oči in vaše duše bodo radostne, četudi večerja ne bo najboljša in si boste lahko privoščili samo liter vina iz bližnje »vino čez ulico«.) V njenih napol priprtih, predvsem pa neodločnih in čudečih se zelenih očeh, se je tisto zadnjo aprilsko noč razgrnila živopisana barvna paleta, ki je oblebdela nekje na meji med dvomom, studom, pomešanim s strahom, ščegetavim užitkom in prebujajočim se materinstvom. Morda je bila samo hipna zloba zaradi prepira z njenim Azijcem, toda Marina je ob neki priliki svoji materi svečano zatrdila, da je svoj prvi orgazem doživela šele, ko je že tretji mesec nosila pod srcem svojega drugega otroka.
Marina ima dva otroka, plinski kuhalnik in lupi pomarančo.
Včasih vsa začudena ugotovi, da pravzaprav sploh ne opazi nobene razlike med pomivanjem posode in spomladanskim brstenjem, da ne vidi razlike med pisalnim strojem in svojo materjo, da ne loči policaja od zasneženega baročnega kipa, ki predstavlja bežečega Amorja, in končno, da sploh ne loči svojega moža od drugih moških. Zaradi ugotovitve, Marina zaskrbljena sede za kuhinjsko mizo skupaj z ohlajeno steklenico vina in se ob kozarcu globoko zamisli. To se zgodi približno dvakrat letno. Tretjič ob letni bilanci v podjetju. Zelene oči imam, sklene potem po četrtem kozarcu in si napolni petega, nisem Marija, temveč Marina, imam azijskega moža in sem bila dvakrat oplojena, v službi sem nenadomestljiva, o meni pravijo, rada jem gorgonzolo in včasih lupim pomaranče, sem za socializem, verjamem v državni udar, menstruacija je ta mesec že mimo, ergo …
Ko potem enkrat po osmi odhaja na zmenek s kakim prijateljem, jo hčerki, premražena in zapuščena vrabca, gledata s kavča izpred televizijskega aparata in ji prav nič ne verjameta, ko jima zatrjuje, da skoči samo po cigarete. Nobenega dvoma ni, da je Marina dobra in skrbna mati, toda ena stvar je na svetu, ki je ne prenese – izsiljevanje s premrzlim vrabčjim, papagajskim pogledom.
Ali je Marina res Marina?
Najpomembnejši dogodek v vašem življenju? Ne vem. Ste srečni? Ne vem. Kaj mislite o ljudeh? Svinje. Vsi? Moški z ozkimi boki in temnimi lasmi, ne. Kaj obžalujete? Da sem zaradi nosečnosti prenehala igrati košarko. Česa ne obžalujete? Da sem prenehala igrati košarko. Ljubite svojo mater? Brezvezno vprašanje, k vragu z njo. Kdaj vam je bilo najbolj všeč? Nekoč za Silvestrovo na stopnicah gorskega hotela, bil je menda Nemec, medtem ko so ostali gostje hodili mimo počet isto gor v svoje sobe in so vljudno gledali stran. Česa si najbolj želite? Da ne bi bilo vojne, in pa zdravja.
Marina.
Tudi če bi mogla še enkrat odpreti svoje bolj od zelenega zelene oči, je gotovo, da ne bi vedela povedati, zakaj je tisto novembrsko noč zlezla v svoj z azijskimi dolarji plačan kabriolet in po tistem svinjskem dežju odbezljala iskat neko luč. Kot zgubljena prestrašena žuželka jo je iskala, svojo luč, in dolgo je ni našla, do sonca in zvezd dolgo pot jo je iskala, da je že skoraj obupala in odnehala. Do kozlanja se je utrudila in porabila za ogromno denarja bencina, ko jo je končno zagledala. Bila je nekam slabokrvno migljajoča tista lučka, kar prebedna, da bi bila prava, toda Marina je vedela, da jo je našla, v hipu ji je bilo jasno, da je pomota izključena in da to ni kakšna umetna, lažnjivo vroča svetloba z reklam ali izpred tistega maja. Ne, ta je bila prava, bila je tista edina luč, ki te naenkrat presune z mirom izpolnjujoče se večnosti, ki ti zagotavlja gotovost neke dopolnjenosti in ti z brezčasno natančnostjo odpre samo ena možna, s srebrom okovana vrata, ki vodijo nazaj v tvoje rojstno znamenje Kozoroga ali Tehtnice. Neznan, ukazovanja nevajen glas, blejajoč svoje zadržane in meglene obljube, se je kot blag maestral poigral okoli Marininega ušesa (posel je bil otročje enostaven) in kot prijazen star učitelj, ki svojo najljubšo učenko posveča v zadnjo skrivnost etruščanskega klinopisa, je dreznil njeno roko v ljubeznivo kretnjo, nežen, droban gibec, ki jo je preko brezhibnega krmilnega mehanizma njenega, z azijskimi dolarji plačanega avtomobila, naravnal v tisto iskano, najdeno, nebogljeno, migljajočo luč.
Pri obdukciji so študentje tretjega letnika medicine občudujoče stremeli v njene zelene oči, ki tudi v tisti beli, kahljasti sobi niso izgubile zelenosti dišečega smrekovega gozda in so v svoji prevzetosti celo za trenutek preslišali glasno ugibanje svojega profesorja-razteleševalca, ki mu je v največjo zabavo, če pogodi, kaj je mrlič, ki ga ravnokar odpira, nazadnje pred smrtjo jedel.
To je ena od veselih zgodb iz VESELJAKOV ki jih je še več.
Avtor
