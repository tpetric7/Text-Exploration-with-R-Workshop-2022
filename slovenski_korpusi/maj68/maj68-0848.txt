Ti in jaz ali kako se temu reče
naseljujeva čas prvine odkloni elipse kot in naklon veliki cikloni šablon odtisnjena tukaj odtisnjena tam nič več nič manj samo izokefalija časa
Zato sprašujem: kam se že spet vzpenjamo na neki hrib, na debelo telo z bilom, ki mi ne daje več znamenj, doma pa puščamo priprta okna in na mizi prtičke, te nasilne sledi naših kretenj; le zakaj naj bi bilo potrebno, da najina otroka pretečeta vse debele bregove s svojimi drobnimi nogami, zakaj naj ti in jaz, ali kako se že temu reče, zapuščava satje siporeksa in preračunane tokove prepiha, da bi se nekam vzpenjala, da bi se od nekod spuščala; pri tem otroka vedno kaj sprašujeta, vedno kaj poizvedujeta.
kdove kdaj so zakrnele radosti naseljevanja zdaj samo še obkrožujemo zakoličena razmerja sveto pismo našega življenja je spremenilo čudeže v zakon v odsotnosti ki je trenutna te zadene nesorazmerje (nekje bi morala biti misel nekje bi morala nastati oznaka za življenje) kako nepravilen vzdevek za toliko minulih stoletij daljno ponavljajoče se prigovarjanje govorimo kot da so stvari okoli nas zrasle iz glasu in glas mater ki so odšle in z nežnimi gibi zaklenile vrata ne okamnijo odmevi v glavah ne zapustijo nas odhajanja in o hrepenenju bi se lahko govorilo kakor o nizu plodnih maternic v herbariju
In vendar: zelo nepoučeno govorim, govorim kako maja mala mati nosi v laseh nikoli zašle zahode in hodi od nekod nekam, tako majhna in polna minulega časa. Ne vidi poti, le odaljeno točko sluti. Še enkrat: zakaj hodi moja mati, mala mati v odaljeno toko, vedno enako oddaljeno in jaz mimogrede ugibam, do kam do kod?
prividi so drobci spojeni v našem glasu oplojeni odhajamo iz mater zato je prihajanje že ustaljeno magnetofon pravilno odmerjene resnice vsa mikroskopsko majhna vlakna nas vežejo ob to v vseh odmrlih celicah se zvrstijo bogoslužja in kartotečni zapisi navidezno mrtvi ljudje dober dan dober dan zakup časa vas ne reši ne hitrosti ne akumulatorjev z novcem pod jezikom ali kako drugače plovete možganske črpalke vas črpajo iz geoloških plasti kot da iščemo dokazov da nista ne tiger ne mala afriška opica naključje
Naključje je, da midva nosiva rože, ker ti in jaz vedno nosiva rože, da bi letni časi imeli alegorično klasifikacijo. In pravim naključje je, če ti in jaz dvakrat zapored sediva v kinu na sedežu 11 in 12 in gledava film in gledava, gledava — nekaj pač gledava.
takole vedno znova vsak gib si iztrga kratko prevlado in preden spoznamo namen pasti smo že sami past tako se vrstimo prvi ob drugem drugi ob tretjem o številu pa mislimo da je nekaj kar ni zmoglo navzven tako se vsilijo zaporedja lahko s konjenico ali čemerkoli domujemo med navideznim in navideznim ne zemljevidov ne koledarjev ničesar ni tu za orientacijo tako je s strahom njegovo znamenje negujemo velika pobožnost nas sili v to
In govorimo: priznaš, priznaš, vse je nadomestljivo, zdaj zlepiva teh nekaj stvari v majhno okostje in se igrajva zgodovino. Tako je, in papučica ti je priča, da od nekdaj iščeš nenadomestljivo, hočeš ga izbrskati od koderkoli, ker: zakaj, zato, tako in kako so vse besede, ki jih ni pozabila tvoja slovnica v ozadju velblodjih jaslic in najlepše oblikovanih stekleničk. Dotikaš se, trapiš s preudarki, a vendar o vsem nazaj porečeš : zakaj je to, zato je to, tako je to, kako je to.
ni obzorij obstaja le svetloba jalovost dejanj pa nas usmerja v temo odpiramo izložbena okna v zemeljskih in vesoljskih prekatih nenehno vdiramo v okostenele misli a nemi govori davnin nas le blaznijo navadili smo se da so luneta na portalih pokopališča in grobišča Nisem si tega izmislila v nedeljskem počitku. Kako pa govoriš, kaj pa praviš, ti reče ta in oni. Potem na vsaki strani nekaj piše. Ti pa vztrajno zapisuješ 1966 1966 1966 … Dan pa ni nasajen in nekaj za večno uporabo. Takole ti in jaz ali kako se že temu reče.
