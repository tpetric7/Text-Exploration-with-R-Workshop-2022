V moji ulici je ugasnilo življenje malega človeka Na cesti je ležal kamen in popotnik ga je brcnil v blato nato pa odšel čakat svojo Jelko ki je baje Venera dvajsetega stoletja v zmoti o neskončni lepoti blata Soseda ta histerična baba s smehom kot razglašene orglice je jokala in si pulila las za lasom ter jih dajala drugega zraven drugega na obraz mrliča v zmoti o človeškem odpuščanju Starka z zgubanim obrazom in dvajsetimi jurji penzije je tulila in molila očenaš Zdravo Marijo in Evangelij nato pa pela pobožne pesmi in vedno delala velike križe čez ljudi in mrliča v zmoti o božjem odpuščanju Škilava Roza ki je dan za dnem obrekovala ljudi pitala golobe ter na večer odganjala mlade ko so počeli svinjske reči v njenem hodniku se je stiskala k steni in hlinila žalost mrliča v zmoti o lastni večnosti Stari Martin ta pijanec se je še danes napil in preklinjal vse svetnike če so sploh kje vse ljudi ki so same cmere ki so hinavci in priliznjenci riti in cipe in ne dajo miru še mrliču v zmoti o lastni nesreči Žena je pobesnela skakala naokoli objokovala moža preklinjala Martina tega pijanega psa da ni crknil on namesto njega ki ni nikoli pil ki je bil pošten poštar natančen vedno do zadnje pare in prav zato izvržek svoje družbe V moji ulici je ugasnilo življenje malega človeka Na cesti je ležal kamen in popotnik ga je brcnil v blato
