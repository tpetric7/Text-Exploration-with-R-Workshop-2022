PESNIŠKA BASEN
Alfonz Sova, ki je bil po svojem mnenju eden najboljših pesnikov v Žabjem gozdu, je bil obenem tudi urednik Gozdne založbe, ki j imela to nalogo, da je odkrivala mlade pesniške talente in njihove pesmi objavljala v literarni reviji, ki jo je blagohotno urejeval Alfonz Sova. Toda Sovino oko je bilo strogo in ni bilo zadovoljno z vsakim pesniškim poskusom. Tako je Sova zavrnil pesmi pesnika Felicijana Slavca s pripombo, da so sentimentalne in nedoživete. Tudi Konigundus Kos je imel podobno usodo: njegove pesmi so bile označene kot nezrele in neživljenjske. Šele Manfredu Sraki je uspelo, da se je uvrstil med prave pesnike. Sova mu je v literarni reviji objavil eno pesem in jo označil kot sicer še ne popolnoma zrelo, a vendar že polno pristne življenjskosti in čustvenosti.
In nato se je nenadoma v izložbah knjigarn pojavila pesniška zbirka Frančiška Papagaja z 20 strani dolgim uvodom Alfonza Sove, ki je v tem eseju poudaril neizmerni talent mladega pesnika in vse ostale kvalitete. Papagaj si je mislil svoje, saj takrat še nihče ni vedel, da je, preden je napisal pesniško zbirko, skoraj dva meseca študiral le pesmi velikega Alfonza. V usnje vezana zbirka je šla dobro v denar.
Danes so v Žabjem gozdu vsi papagaji pesniki, kajti Sova ni le urednik založbe in revije, ampak ima še množico drugih pomembnejših funkcij.
