Ujet si v molk, priklenjen k sivi steni. Lepljiva kri ti teče iz nosnic. Samo še hip – in v veliki areni se bo razlegel zmagoslavni klic.
Poraz ... Je to resnica vseh resnic? Zavedaš se: dal si se prepoceni. Nekje visoko beg splašenih ptic ... Kri pojenjava v tvoji zadnji veni.
Ne! Vse je laž! Tvoj sen je bil prevara. Razpri oči, raztrgaj sive mreže! Glej, spet si prost, spet te nič več ne veže.
Čemu tvoj molk? Te jutro ne očara? Ne. Vse zaman. To jutro je utvara. Poraz je v tebi, silen in brez teže.
