Med reveže sem šel; v njih kočah so mi dali čašo, a v čaši sladkega pelina, zakaj med reveže sem šel.
Na prag prišla je reveževa mati, krog nje pa deca eden dva in osem in trudni mož. Sveta in pobožna je bila daritev; njih telesa suha so se zlila v eno, a rok je dvajset vseh molilo k nebu; vera njih goreča, njih globoka vera je roki vsaki dala plamen temnomodri.
Razpel se je pred mano svečnik siromakov in plamen je zatrepetal v joku, tako da sklonil sem se k vzvišeni molitvi.
