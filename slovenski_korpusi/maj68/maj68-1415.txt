sedmi dan si želiš domov a sedmi dan dež potopi obzorje sonce-podgana mesec-vešča s strupenimi metulji se prižigajo sedmi dan počivaš
to kar vidiš pred seboj je polje in na njem raste žito to je prostor zvok brneče medenine to je cerkev za tvojim hrbtom sohe suho odpirajo usta to je oblak ki je hudouren mrmraje lačna eskadrila čebel to je ajda z vijoličastimi jeklenimi cvetovi
ni otrok ta krik v medicini? sunek iz spanca pa pada pada zlata čaša tenek zven zemlje v vsej hiši si sama ali se hiša z jesenjo osipa? lačna premišljuješ polna gnilega semenja
