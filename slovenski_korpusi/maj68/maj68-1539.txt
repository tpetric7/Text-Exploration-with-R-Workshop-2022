1.
Miškin vstopa v slovensko literaturo popolnoma brez razloga. Seveda o tem ne more nikogar prepričati. Tega ne bi mogel niti v primeru, če bi vstopal v to posvečeno stvar z razlogom. Brez ali z, dejstvo je, da je Miškinu, takemu kot je, to popolnoma vseeno. Najbrž niti tega ne ve, da že drugič v zgodovini svetovne literature vstopa v književnost in da je njegovo ime v vmesnem času ležalo uklenjeno med liste debelih špehastih knjig raznih narodnih, mestnih, vaških in privatnih bibliotek. Zdaj je tu njegovo novo življenje, zalotili smo ga prav v hipu, ko vstopa skozi njegova posvečena vrata. Sicer pa je Miškin takoj opazil, da je njegovo dejanje že vnaprej natančno opredeljeno, saj ob vratih, skozi katera vstopa in ki so zelo ozka (iz ekonomskih razlogov), stoji nekdo, ki ve vse bolje. Če si prepričan, da si stopil v lužo in si zmočil čevlje, te bo ta nekdo poučil, da nisi stopil v lužo, ampak na njegovo nogo in te bo o tem poučil z različnimi sredstvi, še najraje z administrativnimi. Smatral bo, da te ima pravico frcniti od vhoda v slovensko literaturo po desetih stopniščih nazaj v minljivost, neznatnost in anonimnost od slovenske literature nepriznanih mož. No, ob vhodu (in izhodu, ki je isti) stoji oddelek za svetovno književnost, ki bo Miškinu brž dokazal, da je samo plod valovanja svetovnih literarnih tokov, samo sestavljanka vplivov, sorodnosti in prepletanj narodnih literatur ali pa provokativni izrastek blodnih avtorjevih možganov.
Toda Miškin gre kljub temu do vrat, ki so določena za slovenske knjižne junake. V trenutku, ko hoče vstopiti, pa zagleda na levi strani trgovino s prekrasnimi, belimi BMWeji. Miškin še ne stopi v slovensko književnost, ampak v trgovino BMW in v trenutku sklene, da se bo prodal prvemu ponudniku za en tak lep, bel BMW 2002. Vznemirjen je kot ob kaki krasni, veliki, beli ženski in sklene, da bo imel stvar doma, slej kot prej, na tak ali drugačen način. S tem že na samem začetku začrta ostro mejo med seboj in ostalo slovensko literarno druščino. Ali bi si, recimo, Prešeren, upal misliti na tak lep, bel MBW 2002? V tem trenutku s pošastnim treskom zgrmi na tla kopica literarno teoretičnih doktoratov, toda Miškinu je to toliko mar, kot predvčerajšnje zasedanj e izvršnega biroja. Miškin, trdno odločen o vsem, stopa po stopnicah navzgor. Sem in tja ga pozdravi kak Josip Jurčič ali Ivan Tavčar, pa ne zato, ker bi ga poznali, ampak zato, ker so to fini slovenski literarni gospodje, ki poznajo dobre manire. Miškin pa niti roke ne potegne iz žepa in v desnem kotičku ust grizlja zobotrebec, kar tudi sicer ves čas počne. Prvi, ki se rahlo vznemiri, je Martin Krpan, in zato ima dva razloga: eden je, da bi tudi njemu prav prišel krasen, bel BMW 2002, za tihotapljenje soli iz Trsta, drugi pa, ker zasluti v Miškinu neke vrste konkurenco. Zdi se mu, da gre za nekakšnega literarnega tihotapca. Cesarica pravi, da ne bo dala dotacij za tako huliganščino, minister Gregor pa spet nič. »Tudi kritiko bom sama določila,« de cesarica. Čisto na vrhu stopnic (saj je vendar najboljši) sedi Prešeren in je videti slabe volje, ker ga je zajahal obilen star mož v lovski uniformi in vpije nanj: »Pritisni, France, v duhu gospodarske reforme!« Tudi Cankarju ni dobro, revež sedi na tanki klopi, ki jo z zobmi držita dva športnika, en telovadec in en košarkar, vmes pa med zobmi sikata njegove citate.
Miškin se je vzpenjal vse više in više, dokler ni prišel do svojega stanovanja. Legel je na divan in zaprl oči ter se predal prijetnim mislim o samem sebi. Počutil se je tako prijaznega, liričnega in pozitivnega, da mu ni šlo v glavo, zakaj ga hočejo nekateri odriniti in ponižati. Začeli so ga celo zmerjati z ženskarjem, njega, ki ne pomni več, kdaj je nazadnje videl živo žensko … Tako je rekel Jovan Pacač, scenograf: »Nima, da bi vrnil dolgove, pa se vlači z ženskami okrog.« Dolžan mu je ogromno vsoto šest kovačev za trolejbus in dva za telefon in si komaj upa na cesto, da ga ne sreča Jovan Pacač, ki vpije na dvesto metrov: »Miškin, kdaj mi boš vrnil denar?« Slaba volja je naraščala in ker mu je začelo hoditi na živce nihanje nihala stenske ure, ga je obtežil s prvim delom Kapitala. Pod težo te knjige seveda nihalo ni dalo od sebe niti giba več in tudi ura je zamrla, kar je bil absoluten dokaz, da čas nima niti najmanjšega vpliva na Marxovo misel. Nato je šel Miškin v kopalnico, natočil vodo v lavabo in si v njej namakal noge, da se je nekoliko ohladil, kajti nastopalo je poletje, ki je čas največjih političnih premikov, ker so ljudje na počitnicah. S poletjem se tudi podesetorijo potrebe po denarju in Miškin je pravkar začel premišljevati, kako bo prišel do belega BMW-eja, ko pa nima niti denarja za konjak. Sicer je dva meseca delal za založbo Starinska knjiga, a tam so mu nasuli popra pod nos in rekli: »Jejte ocvrte podplate in pohane krajce klobukov, saj ste še mladi.« Glede deklet pa: le kam bi jih del, ko je pa njegova mama po nekem plenumu pokupila vse prisluškovalne naprave in opremila z njimi sleherno posteljno vzmet? Tedaj je nenadoma pozvonilo v to gluho, vroče popoldne in Miškin je tekel odpret, misleč, da bo kaj prijetnega. Bil pa je samo Matjaž Kocbek, ki je spraševal po Bojči. »Ne vem, kako se piše,« je rekel, »vem pa, da je krasna ženska. Enkrat sem se z njo poljubljal na nekem hausbalu in od takrat jo iščem. Njeni poljubi so bili tako krasni, da sem mislil, da ji bom padel v usta. »Ne,« je rekel Miškin, in priprl Matjažu Kocbeku šop las z vrati, »ne in ne. Nobene Bojči ne poznam. In tudi nočem!« Zaloputnil je vrata, tako, da Kocbek ni mogel potegniti svojih las ven. Šel je v svojo sobo in legel ter se pokril čez glavo, in ni mogel slišati Matjaža Kocbeka, ki je bil eno uro pritrjen z glavo k vratom. Šele ko je prišel mimo Ivo Svetina, ga je osvobodil, tako da mu je s kazalcem in sredincem odrezal čop las.
Z odejo čez glavo je Miškin še naprej razmišljal. O pač, bila je neka ženska, ki bi ga utegnila zanimati. Nekoč sta stala skupaj pred prehodom za pešce in takrat jo je prvič videl. Dogodek, ki je sledil, mu jo je neizbrisno vtisnil v spomin; dekle si je nenadoma dvignila rob krila in si začela popravljati nogavico. Ko je bilo to urejeno, se je začela z eno roko tapljati po zadnji strani krila, z drugo pa si je popravljala naramnico modrčka, tako da je odkrila lep, bel kos mesa na rami. Tedaj se je pripeljal mimo eleganten gospod v rumenem kameljedlakavem plašču in se s svojim Alfa Romeo zapičil v marico ljudske milice, ki je bila ravno na specialni vožnji, da bi odkrila, če je med mladino še prisoten mit Jamesa Bonda, ki je izredno nevaren, ker izpodriva druge mite, ki so družbeno pomembni in celo nepogrešljivi, kot recimo mit Boga. Ta je tako uspešno naučil ljudi bogaboječnosti, da so še dandanes bogaboječi (čeprav so medtem Boga skrivaj zamenjali z drugim) in bi bilo torej družbeno nevarno ta mit zanemariti.
Ko so miličniki nekaj sekund pozneje zaslišali čudovito dekle, če morda ve, kaj naj bi bil vzrok prometne nesreče, in je dekle odgovorila, da o tem nima pojma, je Miškin na uho ujel njeno ime; glasilo se je Vasiljka. Sklenil je, da jo povabi na kosilo; toda ni imel dovolj denarja. Zato jo je hotel povabiti na dva deci. Toda tudi za to ni imel denarja. »Povabim jo na kavico,« je dejal, ampak v žepu ni bilo nič denarja. »Torej drugič,« je rekel in odšel v drugo smer. Tako je bilo, ko je prvič videl Vasiljko.
Zdaj mu je postalo pod odejo vroče in sklenil je, da gre ven iz stanovanja in nekaj stori z dnevom, ki pravkar poteka. Rekel si je: »V glavi imam zavrtano misel,« potem je hitro zamenjal misel z Vasiljko: »V glavi imam zavrtano Vasiljko.« Hotel je, da bi šel ven z namenom in je mrzlično iskal kakršenkoli namen, pa ga ni našel, zato je sklenil, da gre ven kar tako in da se bo že sproti pokazalo, za kaj gre. Toda zdi se, da mu je misel, ki ga je vrtala, zameglila pogled, kajti malo je manjkalo, pa bi pozdravil Toma Brejca, kar bi bilo nenavadno, ker se sploh ne poznata. Prav tako je mislil, da je prometni miličnik cestni pometač in je predenj vrgel papirček, ki ga je ves čas mečkal v žepu. Mislil je, da ga bo cestni pometač takoj pometel v voziček za smeti, a ga je pobral in dvignil k očem, ker ni bil pometač, ampak miličnik. Ko je Miškin to videl, jo je jadrno odkuril in gledal izza vogala. Miličnik je bral: »Železnina, 45 din, ena nočna posoda, prenos 43. posodil Matetu Dolencu 1000 din, vrnil ali ne?« Miličnik si je takoj zadal nalogo, da skrivnostno šifro razvozlja. Najprej si je razbijal glavo z vprašanjem, kako je mogoče, da je tekst napisan v dveh različnih pisavah, dvema različnima črniloma in prvič v novih, drugič pa v starih dinarjih. In zakaj metati proč zadolžnico? Poln takšnih razglabljanj je miličnik, ki je bil sicer študent, zakorakal proti svoji fakulteti, kjer je imel predavanje iz primerjalnega jezikoslovja. Mislil je, če bi bilo bolje, dati listek profesorju orientalistike, ali šefu tajne službe?
Miškin pa gre medtem naprej svojo pot. Najprej zavije proti Mesingu in sreča nekaj manekenk, ki jih navidez pozna, a jih ne skuša potrepljati, ker ni kaj potrepljati. Nato stopi v Mesing in vidi Zvoneta Šedlbauerja, ki išče Icota Klemenčiča in ga kolne, rekoč: »Že spet me je nategnil.« Če bi šel še malo dalje, bi srečal Milana Pintarja, kajti tega srečaš vedno, če greš še malo dalje. Vendar Miškin ni šel dalje, ampak je ostal v Mesingu z namenom, da nekaj popije in je iskal temu namenu primerno žrtev. Hotel je v naglici nekaj popiti, v naglici zato, ker je bil žejen, popiti pa zato, ker je bil nesrečen. Nesrečen je bil zato, ker je bil žejen, žejen pa zato, ker že dolgo ni nič popil. Zato je prisedel k nekemu znancu fiziku, ki je ravno razlagal svojemu znancu kemiku, zakaj Mini Cooper bolje sedi v ovinku kot Toyota. Vsi skupaj so se poznali le na videz, vendar je fizik čutil do Miškina neke vrste strahospoštovanje, ker se je v zvezi z Miškinom vedno zgodilo kaj razburljivega. »Ali ga kaj serješ?« je vprašal Miškin. Fizik ni hotel veljati za štrebarja v Miškinovih očeh (večina fizikov noče veljati za take) in je rekel: »Pa ja da ga!« Miškinu se je fizik prav studil, tako je bil podrepen, in je rekel: »Saj sem vedel, da si pravi prašič!« Fizik se je skromno nasmehnil in odgovoril: »Ah, saj ni tako hudo.« Vseeno pa se je počutil zelo polaskanega, ker mu je Miškin rekel prašič. Mimo je prišla natakarica in Miškin je naredil z roko kretnjo, kot da je pravkar dvignil gosposko štipendijo: »Kaj bomo pili?« Fizik je hotel reči sadni sok, a je sprevidel, da je njegov ugled na kocki in je rekel konjak. Miškin je zahteval dvojnega. Ko je bilo vse na mizi, je Miškin nenadoma pogledal na uro in skočil od mize: »Joj, zmenjen sem z Završnikom. Moral bi biti že tu.« Potem je sedel in naredil požirek. Tudi fizik je naredil požirek, za kemika pa se ni nihče več zmenil in je ždel ob mizi nepotreben sebi in drugim. Miškin je naredil še en majhen požirek in spet vstal. »Moram pogledati, če Završnik ne čaka pred vrati.« Stekel je do vrat in pogledal na cesto. Potem se je vrnil in naredil še en požirek. »Prekleti Završnik. Moral bi biti že tukaj. Ogromno denarja mi dolguje.« Fizik se je hotel prikupiti in je rekel: »Kakšna žival, ta Završnik!« Kemik ga je občudujoče pogledal. Miškin je izpil do dna in rekel: »Ah, zdi se mi, da sem ga videl tamle. Naroči še en konjak na moj račun!« Vstal je in stekel iz Mesinga in ni več prišel nazaj.
Na pošti pred telefonsko govorilnico, je naletel na Iva Vajgla v kopalnih hlačkah. Pozdravila sta se in vstopila vsak v svojo govorilnico. Miškin je razločno slišal, kaj je govoril Ivo Vajgl: »Malo, Fani … danes ne pridem nazaj, Fani … je neka važna seja, ja, na sekretariatu. Jutri me tudi ne bo … sestanek pri Ivanu, da, tisti za prosveto … ne, ne … rajši bi se šel kopat, Fani … pasje je vroče, najraje bi oblekel kopalke … ne, Fani, ni treba … ja, Fani, to pa je treba. Zoprno je iti na tiste sestanke … na svidenje, Fani.« Nato je telefoniral Miškin: »Kako si kaj, Polona? Lepo te je spet slišati. Kaj, da nisem? Ah, bili so strašni dnevi. Ne, ne, Polona, nisem … torej, kaj počneš? Pridem še jaz … ali lahko pridem? Zadnjič res nisem mogel … čepim do vratu v delu … nisem mogel, če rečem … vse ti bom pojasnil. Že grem! Čau, čau, ptiček moj!«
Zapustil je telefonsko govorilnico ravno še o pravem času, da je videl Iva Vajgla, kako je korakal proti Na-mi v samih kopalnih hlačkah. Sklenil je, da se gre tudi sam kopat. Vsi se grejo kopat in on se bo šel tudi. Za to je določil Polono, ker ima fička in ker je edina ženska, ki ga trenutno mara. Druge so mu pokazale hrbet, ga izdale in oropale. Njegovo življenjsko pravilo pa je bilo živeti dobro in na tuj račun. In za ta dan je določil Polonin račun.
2.
Ni bilo dvoma, da je bilo dekle, ki je ležala na brisači, na produ ob reki, ob reki Savi, prav tista, ki jo je imel zavrtano v možganih. Živo so se mu vtisnile v spomin njene kretnje, ko se je pogladila z roko po krilu in si popravljala naramnico modrčka, ob čemer se je gospod v kamelje rumenem plašču zadel v marico ljudske milice.
Toda Miškin je imel obveznosti do Polone, ki je ležala ob njem v puritanski enodelni kopalni obleki. Ni šlo za kake globoke, usode polne obveznosti, ampak zgolj za dejstvo, da je prišel k reki prav z njo, da jo je celo sam poklical in ji sam predlagal svojo družbo. Miškin je imel sicer svoj koncept, toda ker še ni bil do konca izdelan, ni vedel, kaj naj stori in je obmiroval v stanju, v kakršnem je bil. Zadovoljil se je z opazovanjem.
Dekle je imela rdeče bikini kopalke; bila je iste velikosti kot on; imela je dolge plave lase; imela je malo trebuščka, kar je naredilo Miškina divjega, kajti trebuščki so bili njegov fetiš. Opazila je, da jo Miškin gleda. Vrnila mu je pogled in ga takoj vzela nazaj; potem se je premikala na tak način, da se je moral Miškin od napetosti prevaliti na trebuh. Najprej si je elegantno vrgla lase na teme; potem se je z dlanjo pogladila po trebuhu. Miškin je pozabil dihati, potem pa je požrl slino v sapnik in zračni mehurček v požiralnik, tako da je zakašljal in kolcnil hkrati. »Kaj pa ti je?« je rekla Polona in se zaskrbljeno sklonila nadenj. »Nič, nič,« je odgovoril. Dekle se je medtem dvignila z brisače in splavala po produ do vode kot vila – najprej se mu je zdelo tako, potem pa je sprevidel, da hodi z vso težo krasnega telesa po kamenju in da je polna in okrogla kot sveža krvavica. Prevalil se je na hrbet, da bi jo laže opazoval, ker mu je ušla iz vidnega polja, ampak takoj se je moral prijazno nasmehniti Poloni. Dekle se je vrgla v vodo in zaplavala v vrtince. Miškin se je vznemiril in začutil željo, da bi ji šel pomagat. Polona je rekla: »Ali ni lepo poleti ob reki?« »Lepo je,« je rekel Miškin z romantičnim glasom. Polona je mislila, da je romantični glas namenjen njej in se je sklonila k Miškinu, da bi jo poljubil. Ko jo je takole gledal s tega zornega kota in obogaten z novimi življenjskimi spoznanji (bil je skoraj gotov, da je krasna ženska utonila, pa je bila še malo prej vsa živa in polna na brisači) je odkril, da ima Polona rdečo kožo, da v očeh nima nobenega pesniškega leska, da njene ustnice nimajo nobene elegance in da so razpokane, namesto da bi bile polne kot mandarine. In kočniki so ji rasli čez sprednje zobe, ne zelo, ampak dosti preveč. Potem je licemersko poljubil ta grdi predmet.
Tedaj se je resno vznemiril, kajti dekleta s sosedne brisače še ni bilo nazaj. Stegoval je vrat in napenjal oči, da bi jo zagledal v divjih vodah reke Save, ki je potegnila vase Matija Čopa, dva miličnika in kdo ve koliko ljudi. Ni je videl. Nazadnje je vstal in odšel od Polone s pretvezo, da gre lulat. Ko je bil za grmovjem, se je pognal v tek ob reki navzdol in ves čas poskakoval, da je videl čez grmovje na prod. Polno kopalk in kopalcev je bilo tam, na produ in v reki, in vsi so dobrodušno čofotali, nobenega sledu o katastrofi, o truplu, o umetnem dihanju, o mrliškem ogledniku ni bilo. Končno se je upehan vrnil k Poloni in zagledal krasno dekle, mokro, polno polzečih vodnih kapljic, s katerih se je odbijalo sonce, na svoji brisači, z izbočenim prsnim košem, ki je zadihano utripal. Malo pozneje je vstala in šla k bifeju. Miškin je šel za njo, češ, da gre po pivo. Pri bifeju jo je ogovoril neki Italijan in ji plačal sadni sok. Potem je šla pod tuš. Miškin je hotel narediti zvijačo, da bi šel on pod isti tuš, a tam je bil pred njim tisti Italijan. Ona se je vrnila k brisači in Miškin k Poloni. Italijan je legel zraven nje. Ona je vstala in se začela oblačiti. Italijan je vstal in tekel po svojo obleko. Ona je s hitrimi koraki odšla proti avtobusni postaji.
»Hitro mi posodi petdeset tisoč,« je rekel Miškin in mrzlično plezal v hlače. »Ampak … kam pa tečeš … zakaj?« je rekla Polona. »Vidim miličnike, ki prihajajo pome. Dolžan sem neko kazen. Skušal bom zbežati, če pa me primejo, jim dam denar. Samo da me ne zaprejo. Hitro, hitro!« Polona je gledala okrog, da bi videla miličnike. »Ne, ne … v civilu so, v kopalkah, jasno. Misliš, da se bodo v uniformi sprehajali po kopališču?« »Saj res,« je rekla Polona. Odprla je torbico iz krokodiljega usnja in vzela ven zavitek bankovcev. Miškin jih je vzel in med tekom zaklical: »Če te kaj vprašajo, reci, da me nisi nič videla!« in je zbežal na avtobusno postajo. Ah – ona je bila tam! Ampak imela je težave. Brskala je po svoji torbici in preštevala nek drobiž, pri tem pa se neprestano ozirala proti parkirnemu prostoru pri kopališču. Ni imela dovolj denarja za avtobus!
Tedaj je pristopil Miškin: »Gospodična, v vaši službi sem. Smem primakniti skromno vsotico za vaše najnujnejše potrebe?« Potegnil je iz žepa sveženj bankovcev in šele tedaj opazil, da so rdeči. Bilo jih je za kakih tristo tisoč. (»Polonina plača,« je pomislil). »Hvaležna vam bom, gospod. Pozor, že gre. Brž!« Oba sta skočila na avtobus. Odpeljal je s postaje. Za njim je vozil alfaromeo italijanske registracije. V njem sta bila dva temnopolta siciljanska tipa.
»Prišli ste v zadnjem hipu,« je rekla Vasiljka, kajti nobenega dvoma ni bilo, da je to Vasiljka. »Prav rad vam ustrežem. Vedno na voljo,« je rekel Miškin in se priklonil. Z enim očesom pa je gledal skozi zadnje okno, kajti alfaromeo je vztrajno vozil za avtobusom. »Zame ste se podali v nevarnost,« je rekla Vasiljka, »kako naj se vam oddolžim?« »Ne morete se. Branil vas bom,« je rekel Miškin in oko, s katerim je gledal skozi okno, je postalo rdeče od strahu. »Hotel me je peljati v hotel!« je rekla Vasiljka. »V hotel? Kam pa drugam, če ne v hotel. Hotel sem reči, kakšna svinjarija!« Približala se je zadnja postaja. Avtobus se je ustavil, tudi alfaromeo se je ustavil in iz njega sta stopila kosmat a temnopolta tipa. Vasiljka in Miškin sta izstopila zadnja. Miškin je napel prsni koš in prijel Vasiljko za roko. Tako sta stala, telo ob telesu, grozeči nevarnosti nasproti. Eden od Italijanov je spregovoril z globokim basom: »Putana!« Miškin je odgovoril: »No! Questa ragazza e mia sorella!« Italijana sta prebledela. »Sorella! Scusi, signor, e nostra colpa, scusi … « Roteče sta dvignila roke in zbežala v avtomobil. Miškin se je delal, kot da išče pištolo in je tekel del poti za njima. Alfaromeo je odbrzel po Trgu Mladinskih delovnih brigad.
»Pa sem jih,« je rekel Miškin, »si videla, kako sta zbežala?« »Te lahko primem pod roko?« je vprašala Vasiljka, »se ne bojiš srečati zaročenke ali žene ali česa podobnega?« »Ne bojim se,« je rekel Miškin, »jaz sem prost in neodvisen.« Po teh besedah je začutil, kako se je njeno vroče telo pritisnilo ob njegov žep z bankovci. »Zdaj pa greva nekam posedet, da se spoznava,« je rekel Miškin. »V kolikor se že ne poznava,« je rekla Vasiljka. »V vsakem slučaju, jaz sem Vasiljka.« »Jaz pa sem Miškin.« Rokovala se nista, ker sta se tako ali tako država pod roko. »Ali se ti ne zdi, da se že poznava?« je rekla Vasiljka. »Čisto tako se mi zdi. Videla sva že drug drugega, enkrat pa sem te jaz videl, ko me ti nisi. To je bilo takrat, ko si povzročila prometno nesrečo.« »Kje pa je to bilo? Na Šubičevi, Prešernovi, Zrinjskega, Domobranski, Ulici padlih herojev?« »To je bilo na Ajdovščini. Ali si povzročila že več nesreč?« »Oh, to je bil moj hobby, kadar sem špricala šolo. Sprehajala sem se in povzročala prometne nesreče.«
»To je grozljivo,« je rekel Miškin, »ali je bila katera smrtna?«
»Ne, pomisli, to mi ni nikdar uspelo.« »Si opazila, da sva se začela tikati?« je rekel Miškin. »Res sva se. Greva nekam sedet.« »Kot rečeno, sem za to, da se malo spoznava,« je rekel Miškin. »Tudi jaz,« je rekla Vasiljka. Sedla sta k Figovcu. »Postavil bi ti nekaj vprašanj,« je rekel Miškin, »kaj, na primer, rada delaš.« »Kadim še kar rada,« je rekla, »pa ti?« »Tudi jaz kadim, ampak pijem še nekoliko rajši.« »Jaz tudi rada jem in spim.« »Oh, seveda, tudi to rad počnem. In kaj, na primer, še rada delaš?« »Spolno občujem še kar rada.« »O, to tudi jaz, kadar nanese prilika.« »Samo ne smeš biti preveč pijan,« je rekla Vasiljka. Pila sta že drugi konjak. Miškin se je polil po hlačah in rekel kašljaje: »Res, za te stvari ni dobro biti pijan. Ha , ha!« »Ali si bil na neki zabavi pri Sašu Šrotu?« je vprašala Vasiljka. »O, ja, sem bil, enkrat ali dvakrat.« »Ali se tam kaj spolno občuje?« »Tudi to se dela tam,« je rekel Miškin. »Ali si ti kdaj to delal tam?« je vprašala Vasiljka. »Čakaj … da, enkrat sem.« »Ali se spomniš, s katero?« »O, ja … bila je neka ženska, ki ima šest bratov in šest očetov.« »Ah, se mi je takoj zdelo,« je rekla Vasiljka, »se mi je takoj zdelo, da te od nekod poznam!«
Prihodnjič: Miškin v postelji
