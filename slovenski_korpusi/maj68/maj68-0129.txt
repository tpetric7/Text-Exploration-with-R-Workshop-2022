Podaril ti bom reko, noč in čoln v njem bo sedež z žametno prevleko ljubezni. Molče sediva v njem in zrak je poln izpolnjenih želja in ukročenega nemira. Beživa v valujoč objem, trenutek vstaja in divja in spet umira. Molčiva in božava zaklad zaupanja in vere; tihó potujeva, da ne zbudiva dreves obupa in prepira, da niti list ne prileti z obrežja na bleščeče se gladine in jih skali. Tišine moči nikoli krik slabosti ne prekine in čutim, da je čas utišal svoj korak, zato, da bova čula glas srca. Norost sveta je kot oblak, ki vrže hladno senco v najin čoln in v nama prebudi objem, ki je še bolj gorak in bolj popoln. Podaril ti bom reko, noč in čoln in upanje, da bova ti in jaz v neskončnost obrnila svoj obraz in tam morda spoznala, kam greva.
