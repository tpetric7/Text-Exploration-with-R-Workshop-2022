(nadaljevanje in konec)
Zjutraj, ko je prišel v službo, je Dimitrij v svoji pisarni že našel inšpektorja Kosa. Naslanjal se je na debelo mapo raznobarvnih spisov, po katerih je Dimitrij takoj ugotovil, da ga bo inšpektor seznanil z nekim novim primerom. Presenečenje to ni moglo biti, ker je že bil pripravljen na vse.
– Mladi mož, je brez ovinkov začel inšpektor in se z obema rokama oklenil spisov, – v postopku imam nujno zadevo. Samo po sebi se razume, da razen naju nihče nima vpogleda vanjo, samo midva sva odgovorna, če ne bo tako ostalo tudi vnaprej ... Gre za nekega mornariškega kapitana ... To je človek atletske postave, visok meter devetdeset, že osivel, oženjen, oče dveh otrok, upokojen, naselil se je v našem mestu, predložil je načrt za gradnjo rečnega pristanišča, reformator, mož z apostolskim kompleksom, stanuje v Zahodnem predmestju, ulica pet skozi dva, levo ...
– Starost? je mehanično vprašal Dimitrij.
– Seveda, je z odobravanjem pritrdil inšpektor. – Popolnoma razumljiv pomislek. Kapitan je osivel. Nimamo kaj pričakovati od njega ... Proti pričakovanju pa so njegovi papirji v redu. Vse imam tu. (Potrkal je na mapo.) Pravzaprav tudi nič posebnega ... Najina naloga je, da ugotoviva, če je res tako. Kapitanovega načrta ni mogoče prezreti! Ti, ki si bil nekoč nekakšen graditelj, boš lahko presodil ... Jaz kot nestrokovnjak imam vrsto pomislekov, ki jih bo tudi treba upoštevati ... Kapitan ni doma iz mesta, a se je vendarle naselil tu. Je mornar in se potemtakem ne spozna na reke. Vsakdo naj ostane pri svojem poslu. Reka je tu že desetletja, pa se še nihče ni domislil, da bi na njej gradil pristanišče. Zakaj ravno kapitan? Vse prav. Pristanišče, barke in čolni bi dali mestu nov ritem. Vprašam pa se: Čemu? Meni ni potreben, vam najbrž tudi ne ... Se strinjava?
– Kapitan mi je vse bolj in bolj pri srcu. Čeprav ga ne poznam, sem prepričan, da zdravje v njem kar prekipeva. Lahko bi se bil odselil na deželo, se posvetil vzreji morskih prašičkov in pripovedoval vnukom svoje spomine. Po zvezdah bi še naprej odrejal pot svoji barki ...
– Tako. Zakaj ne dela tega?
– Ne more. Pristan na reki ni tako majhna stvar ... Nedvomno bi se meščani radi vozili z barko, višji uslužbenci bi se lahko s čolni vozili na lov ...
– V načelu pozdravljam vse novo, ampak ... Še enkrat vam moram zagotoviti, kako zelo cenim vse novo ...
– Prej ste omenili moje graditeljske sposobnosti. Pripomniti moram, da sem doslej vedno izvrševal načrte drugih, glavnega inženirja na primer ... Zdaj pa imam v glavi nekaj lastnega ...
– Nič ne de. Nemogočega ne zahtevam. Poročali mi boste o najmanjši podrobnosti, o vsem bom odločil jaz.
– Izročili mi boste te spise. Rad bi spoznal kapitana. Skušal ga bom pridobiti za svoj načrt.
– Nemogoče. Vse boste ugotovili sami. Vzpostavili boste z njim osebne stike. Ostalo prepuščam vaši iznajdljivosti. Ne pozabite, to je moj načrt! Ne izrabljajte ugleda naše Ustanove ... Čez nekaj dni bom kapitana povabil sem. Tedaj bo on poročal o vas ...
– Kaj pravzaprav hočemo od njega?
– Vam ne postavljam nobenih omejitev. Obiskali ga boste večkrat. Vse je treba presoditi znova. Z nobenim uspehom se ne moremo popolnoma zadovoljiti. Važno je, da ukrepamo hitro. Presenečenje dela čudeže. Opustili boste vse drugo in se popolnoma posvetili kapitanu.
– Že čez nekaj dni morda ...
– Nemogoče. Danes! Takoj!
– Zdajle?
– Nemudoma. Prvo poročilo hočem slišati še pred koncem službe.
Inšpektorjevo ravnanje je Dimitrija prepričalo, da mora resnično pohiteti. Odhajal je v upanju, da se bosta s kapitanom dobro razumela. Na stopnicah je še enkrat ponovil njegov naslov in se pognal na ulico. Spomin mu je odlično deloval. Tudi dejstvo, da ga pošiljajo na ulico sredi dopoldneva, je imel za priznanje. Le o vrednosti tega priznanja še ni mogel soditi. Nič novega ga ni zanimalo. Pretekla noč je s svojimi doživetji še vedno pustošila po njegovi zavesti. Tudi spal je slabo, čeprav ni imel o čem razmišljati. Vse mu je bilo kar preveč jasno, toda odmaknjeno njegovi presoji. Kot vselej, ko so se mu razkrivale, nove razsežnosti sveta, je tudi zdaj čutil, da logike dejstev ni mogoče spremeniti, a je bil obenem trdno odločen, da bo poskusil prav to.
Ulice so bile prazne, le megla se je bila dvignila do višine drugega nadstropja. Blato na asfaltu se je bilo čez noč omehčalo, pločniki so bili sveže obrizgani z njim. Iz megle je še vedno pršelo. Spomin na poletje je bil samo še nekaj daljnega. Za hip ga je obšla želja, da bi se pogreznil v tlak, da bi izginil, ali vsaj zaspal. Toda ta želja je bila enako nesmiselna kot vse druge. Vedel je, da lahko samo vztraja. Izpolniti mora inšpektorjevo željo. V kratkem bo inšpektorja tudi sam potreboval.
Kapitana ni bilo težko najti. Ko pa je potrkal na vrata pritličnega stanovanja v stranski, a po videzu še vedno ugledni ulici, ga je presenetil kovinski zvok belo prepleskanih vrat, za katera ni bilo mogoče trditi, da se kaj prida razlikujejo od sosednjih. Hip nato je že začel delovati skrivni mehanizem, vrata se niso odprla, temveč zdrsnila v steno. Zdaj je tudi opazil, da niso enostavno četverokotna, temveč elipsaste oblike in enako kot stene kovinska. Skratka: Vstopal je v podmornico. Kajuta je bila nizka, z imitiranim usnjem tapeciran prostor, brez vsakršnega pohištva. Bil je prepričan, da so se mu tla zamajala pod nogami in da je slišal valovanje morja. Tuj, osorno zveneč moški glas ga je po nevidnem zvočniku pozval, naj vstopi. Dimitrij je brez oklevanja sledil vabilu. Pred njim se je odprl naslednji vhod. V močno razsvetljeni kajuti brez oken je v viseči ladijski mreži, oblečen v modre hlače in v mornariško majico, ležal kapitan. V rokah je držal zganjen časopis in se zadovoljno, vljudno smehljal.
– Kar naprej, samo dalje.
Kapitanove besede so komajda imele smisel, kajti prostor je bil po vsem videzu končen. Mogel bi kvečjemu nazaj. Toda Dimitrij ni dovolil, da bi takšna malenkost vplivala na njegovo razpoloženje. Nasmehnil se je.
– Resnično je lep ta svet. Kamor koli se obrnem, povsod prijazni ljudje. Kapitan?
– Samo sedite. Da.
Dimitrij je sedel.
– Vedel sem, da prihajate. Že na ulici sem vas videl.
Kapitanova sposobnost predvidevati prihodnost, Dimitriju ni bila všeč. – Kako? je hladno vprašal.
– Skozi tole napravico. Kapitan je segel nad glavo in iz stropa potegnil nekakšno raztegljivo cev.
– Periskop, je ugotovil Dimitrij in vrgel nagel pogled po stenah. Oprava je bila skopa: V kotu miniaturna pisalna miza, nad njo umetniško izrezljano ladijsko krmilno kolo in sekstant. Na tleh razgrnjen načrt mesta nenavadnih razsežnosti. Pokrival je pravzaprav ves prostor, bil je vdelan v pod.
– Točno, je pritrdil kapitan. O vaših vizualnih sposobnostih se lahko izrazim kar najbolj laskavo.
Dimitrij pa se ni mogel odreči prepričanju, da ga je kapitan vendarle hotel presenetiti. Tega pa od kapitana ni pričakoval.
– S periskopom imam dober razgled po ulici. Vidim, kar je drugim skrito. Vedel sem, da se boste oglasili. Že zdavnaj ste bili namenjeni k meni.
– To bomo šele videli. A zakaj ...?
– Prej ali slej se je moral zganiti nekdo od mlajših.
– Jaz sem tisti. Zanima me vaš načrt.
– Prihajate sami ali vas kdo pošilja? Vaši predstojniki? Zelo jih spoštujem. Sklepam, da v odločanju niste samostojni ...
– Vsi jih zelo spoštujemo. To ste uganili, kot tudi vse ostalo. Kapitan, prihajam z naročilom. Lahko vam povem tudi svoje intimno mnenje: Načrt mi ugaja, bolj kot si mislite. Temu mestu nekaj manjka. Ne vem še točno kaj, a nekje je treba začeti. Kjerkoli ... Spremeniti moramo njegovo podobo. Postavljam se v vašo službo, lahko sodelujeva ...
– Ali lahko z vso gotovostjo trdite, da so vas predstojniki razumeli?
– Doslej jim še nisem uspel pojasniti svojega načrta. Opazil sem, da so ljudje malodušni. Čeprav to ni pravi izraz ... Naglo se spreminjajo ... Ne zdijo se mi prav srečni.
– Vi jih boste poskušali osrečiti? Vseeno ... Veseli me, da sva se spoznala ravno midva. Vi ste vsaj sposobni občutiti, kaj pomenijo neizpolnjene sanje. Naprej po začrtani poti! Morda se niti ne zavedate, kako tveganega dela ste se lotili. Zmanjšajte vaš načrt na razumno mero ...
– Predlagate ...?
– Nikakor ne, oprostite ... Prišli ste k meni ... Počutite se kar najbolj ugodno. Da, tako je ... Kot ste najbrž že pravilno presodili, sem svojo podmornico namestil kar tu. Izognil sem se nekaterim čerem, še vedno verjamem, da opravljam svoje delo. Zadostuje pritisk na gumb in že izginem pod površino ...
Na steni ob ležišču je Dimitrij opazil nekaj raznobarvnih gumbov. Kapitan jih je gladil z dvema prstoma, toda pritisnil ni na nobenega. Najbrž je opazil ironijo v Dimitrijevem pogledu, ker je nenadoma zaokrenil smer pogovora.
– V zaščitni komori bi vas bil lahko uničil. Zadostuje en sam gib in že se napolni z vodo. Izhoda nima.
– Zelo ljubeznivo od vas, kapitan. Vendar me zdajle zanima nekaj drugega: Kakšen je pravzaprav vaš cilj?
– Imam še tri majhne prostore, vsi so zelo vlažni. Postopoma jih preurejam v podmornico. Kajti po starem ne gre. Že tri leta nismo videli sonca. Moj sin piše pesmi o tuberkulozi, vendar niso nikomur všeč. Stvar se je preživela. Vsak čas hoče svoje pesmi ... Kot vidite, ima voda v našem življenju znaten pomen. Vse življenje sem živel ob njej in tudi moja prihodnost je odvisna od nje ... 2e nekajkrat sem si ogledoval reko, ki teče skozi mesto. Globoka je in kalna. Primerna za marsikaj ... Pustimo jo. Zaupajte mi, če so vaši predstojniki ribiči?
– Navade so v tem mestu zelo stroge. Vsi morajo hoditi na lov.
– Hodite vi z njimi?
– Popolnoma napačne predstave imate o moji pomembnosti. Neznatna je.
– S časom se vam obeta napredovanje.
– S časom se nič ne spremeni. Druge sile vodijo ta svet.
– Zgledi tovarišev?
– Ni zgledov, ni tovarišev. Nekaj drugega je ...
– Vsaj upanje ...?
– Niti to ne.
– Čez leto ali dve ...?
– Nenavadno vprašanje. Ne zastavljam si ga. Vprašanja ničesar ne spreminjajo ...
– Zelo osebno stališče, ki ne more biti izhodišče tudi za druge.
– Izhajam iz njihovih primerov.
– Potemtakem mi ne morete svetovati ... Izgubil sem svojo barko, toda ostal sem v vodi. Ven moram, na svetli dan hočem. Živeti hočem ... Moje dosedanje življenje je ena sama ravna črta, a vseeno sem se znašel na stranski poti. Ali je mogoče dalje?
– Dalje pač, le naprej težko. Tako kaže tudi zame ...
– In kaj nameravate zdaj?
– Kocka je padla, je rekel Dimitrij in zmignil z rameni.
Kapitan je nekaj trenutkov molčal, kot da razmišlja. Nato je zganil časopis in nadaljeval: – Že prejle, ko sem vas videl na ulici, sem se nečesa domislil. Uganite, kaj sem tedaj bral?
Dimitrij se je samo nasmehnil.
– Dnevne vesti: Na severu od našega mesta so med postajami M in N našli truplo neznanca. Očitno si je sodil sam. Je brez dokumentov, oblečen v preprosto sivo obleko, perila nima. Ostrižen na kratko, brez posebnih znakov. Kdor kaj ve, naj sporoči ... Kapitan se je zastrmel v Dimitrija.
– Vsiljevala se mi je misel, da ste se vrnili ... Pristrižen na kratko, oblečen v preprosto sivo obleko, kajne da bi to lahko bili vi?
– Ne samo jaz. Kdor koli izmed nas ...
– Nesmisel, je poskočil kapitan. – Pobegniti? Je potem drugače? Bolje, da te ubijejo drugi! Toda jaz se bom branil, vztrajal bom. Moji načrti so mestu v prid. Ne morejo propasti! Boril se bom, dokazal bom ...
– Kaj boste dokazali?
– Da se ne dam odsloviti ...
– Povsem ste me prepričali. Sledil vam bom do konca.
– Iskreno dvomim ... Med vašimi predstojniki je gotovo tudi kakšna ženska. Z njimi se laže sporazumevam ...
– Točno. Ime ji je Tilly.
– To sploh ni ime. Prvič ga slišim. Je vsaj dostopna za toplo besedo? Stara ali mlada?
– Nisem vešč v ocenjevanju. Trdijo, da je prikupna. Še nihče se ni pohvalil, da jo je osvojil, zdi se mi pa, da ni povsem nedostopna. Na poti do nje je polno ovir. Z načelnikom Edvinom živi zelo intimno. Njena pooblastila se zdijo obsežna ...
– Pa vidva? Kapitan je pomežiknil z levim očesom.
– Pri vašem načrtu ne pride v poštev.
Kazno je bilo, da je kapitan izvedel vse, kar ga je zanimalo. Izraz obraza ga je izdajal, da nikogar več ne potrebuje. Da bi prikril zadrego, je iz stropa spet potegnil svojo pripravo za opazovanje ulice in se naslonil nanjo. Dimitrij ga je neprizadeto opazoval. Po njegovem mnenju je preteklo že več kot pol ure, ko se kapitan še vedno ni ganil od periskopa. Tedaj pa se je Dimitrij že tudi zavedel, da lahko odide. Vstal je in pogledal, če je izhod odprt, zamrmral nekaj besed v pozdrav in zapustil podmornico.
Čeprav že dalj časa ni verjel, da bi ga na cesti moglo kaj presenetiti, si je vendarle moral priznati, da ga na oddaljenem vogalu pričakuje neka ženska. Čeprav mu je kazala hrbet, ni niti za hip podvomil, katera je. V obraz mu je planila že pozabljena rdečica. Ko je čez nekaj trenutkov že stal pred Dunjo in se je tudi ona obrnila, se ni zdelo ne enemu ne drugemu potrebno, da bi spregovoril. Dimitrij je celo pričakoval, da se bo iznenada pognala vanj, ga začela obdelovati z nohti, s čevlji in z zobmi hkrati. Vedel je, da se ne bo branil. Šele ko sta prehodila nekaj desetin metrov drug ob drugem, je zazvenel krhki Dunjin glas.
– Kje si bil ves ta dolgi čas? Si prepričan, da si ravnal prav? Si vsaj odkril, kaj je svoboda?
– Preteklo je komaj nekaj dni ... Zaupaj mi skrivnost, kako je mogoče ravnati prav? Živim, to je vse ...
– Nekoč si bil drugačen. Poln sil ... Tvojih dejanj ni več mogoče občudovati. Izgubljaš se v sivini.
– Vse je točno, tudi tisto, česar še nisi izgovorila. Različna so obdobja enega samega življenja. Včasih je zelo preprosto nekaj počenjati. Toda pozneje se vselej pojavijo nadležna vprašanja: Čemu, zakaj? Kadar pred samim seboj izgubiš svoj smisel, ni več mogoče enostavno nadaljevati. Misliš, da se medtem ni nič zgodilo? Majhen liričen intermezzo.
– Ti nisi več isti.
– Ne, jaz nisem več isti ...
– In kaj si našel pri njej?
– Če bi vsaj vedel, kaj sem iskal ... Glej; vedel sem, da se bova nekoč spet srečala, da se ti bom bal pogledati v obraz. A vendar ...
– Si vsaj srečen? Kako živiš?
– Vselej pred novimi dejanji. Skušal bom nekaj ukreniti zoper to mesto...
– Približno tako ... Verjamem pa, da mestu v prid. Zdaj stojiva pred hišo, v katero ti ne smeš vstopiti. V njej nisem sam, temveč osamljen.
Stekel je po stopnicah in se za hip ustavil ob kamnitem levu, ki je prav tedaj odpiral žrelo. Moral se je ozreti. Njegov glas je še zvenel po ulici, toda tam ni bilo nikogar več. Ker bi ga iz zgornjih nadstropij mogel opazovati kdo od predstojnikov, se ni smel še dalje zadrževati. Prizadevno se je pognal dalje, da bi čimprej poročal inšpektorju.
Inšpektorjeva soba pa je bila prazna. Potrkal je na sosednja vrata, povprašal po celem hodniku, a nihče mu ni vedel povedati, kam je odšel inšpektor Kos. Čakal ga je v njegovi pisarni, dokler ni zazvonilo. Zadovoljiti se je moral z ugotovitvijo, da so ga opravki zadržali drugje. To pa je bilo povsem običajno. Dovoliti si ni mogel niti upanja, da se bo inšpektor vrnil zvečer ali naslednji dan. Vselej je izginil za več dni. In preden se bo vrnil, se bo že našel kdo, ki mu bo naložil novo delo ... Kapitanovo vprašanje bo ostalo odprto ... Zdaj mu je bilo tudi jasno, da na kapitana ne more računati. Začeti mora sam ... Čakati, da bo vendarle napočil trenutek, ko bo mogoče nekaj ukreniti, stopiti v sredo dogajanja, razjasniti, kako je pravzaprav s tisto veliko stvarjo, ki ga že leta in leta preganja po svetu ... Zavrteti kolo usode nekoliko v drugo smer, proč od tiste, ki je že določena ... Kaj ...?
Prepričan, da se je njegovo življenje primaknilo k odločilnemu trenutku, je odšel v svojo sobo in ni več mislil na inšpektorja. Sam, v popolnem miru, si je moral odgovoriti na vprašanje, ali so njegove misli že sposobne voditi dejanja. Že prej zadušljivi vonj po orumenelem in zaprašenem papirju je bil zdaj neznosen, odvraten ... Kako bi mogel tu vzdržati še vse dolge dni, ki bi bili potrebni, da bi pregledal preostali kup aktov ... Bi se vsaj tedaj zavaroval pred očitki svojih predstojnikov, bi vsaj deloma zadovoljil samega sebe, svoj notranji nemir ... Že zdavnaj mu ni bil več tuj občutek, da se je znašel v kolesju, ki ga ni mogoče več zaustaviti. Ostal je izven, daleč od drugih ... Zamotana in vijugasta pota, po katerih bi se jim lahko približal, so mu bila neznana. Kolikor pa jih je vendarle poznal, jim je moral odreči upravičenost. Če bi nekdo trdil, da je tujec, mu ne bi ugovarjal. Ali potemtakem ne bi kazalo povezati popotne culice in oditi dalje, v neznano, novim možnostim nasproti, vztrajati do kraja? O koncu tako ni mogoče predvideti nič določnega. Samo dalje. Ni podmornice brez izhoda na ulico, vsaka ima svoj periskop. Koliko je na svetu mest, kot je to ... Ali ni bil enako, kot v to, povabljen v vsa? Ali ni tu že sama prisotnost dokaz priznanja? Ali ne bi kazalo preizkusiti prav vseh možnosti, ugotoviti, kdo pravzaprav je, kaj hoče in koliko je pripravljen tvegati?
Stal je naslonjen na podboj in pogled mu je še vedno krožil po visoki skladovnici papirja. V tišino popoldneva se je tedaj vrinilo komaj zaznavno šelestenje. Ko je prisluhnil natančno, ni bilo nobenega dvoma več, da se za skladovnico smrdljivega papirja nekaj premika. Pomislil je na miši. Morda so našle v podu luknjo in zdaj nemoteno opravljajo svoje uničevalno delo. Hip nato pa je že vedel, da hoče znova varati samega sebe. Z odločno kretnjo je potegnil iz žepa ključ in odklenil vrata, ki so vodila v sosednji prostor, kamor je po Tillynem naročilu odlagal pregledane akte. Zagledal je na tleh sedečega fanta upadlih lic in kuštravih las. Trgal in mečkal je njegove spise ter list za listom sežigal v bencinskem sodu brez pokrova, kjer je z nizkim modrikastim plamenom brez dima in brez vonja gorela temna tekočina. Dimitrij ni bil niti najmanj vznemirjen. Stopil je korak, dva dalje in brezizrazno opazoval bledega mladeniča. Ne da bi kaj prida brskal po spominu, mu je bilo jasno, da ga vidi prvič in da mu je bil še pred nekaj dnevi zelo podoben. Da, to je bil on sam. Mladenič ni mogel prikriti svoje zadrege. Čez nekaj trenutkov je nenadoma planil pokonci in se sunkovito priklonil. Z glasom seveda ni bilo nič. Ostal mu je v grlu. Izgrgral je nekaj nerazumljivega. Dimitrij mu je dal znamenje, naj sede.
– Kaj počenjaš tu?
– Delam, je dahnil neznanec in se spet priklonil. – Naročeno mi je, naj pazljivo sežgem vse te papirje ...
– Da, da, je zamišljeno pritrdil Dimitrij.
– Oprostite ... Mladeničev glas je bil zdaj že proseč. – Nisem vedel, da ste tudi vi moj predstojnik, nisem vas pričakoval. Novinec sem. To je moje prvo delo, več tednov sem čakal nanj ... Zdaj pa sem hotel pohiteti. Morda ni prav, da se popoldne zadržujem v teh prostorih ... Recite eno samo besedico, takoj bom odšel ... Če sem se pregrešil zoper navade v tej hiši, me kaznujte. Hotel sem pokazati le svojo pripravljenost ...
– Da, je odvrnil Dimitrij. – Vidim, vidim vse ... Pa vsaj napreduješ?
– Počasi ... Naročeno mi je, da moram vsak list pretrgati podolgem in počez, zmečkati vsak del posebej ter drugega za drugim spustiti v ogenj. Vsakega naslednjega šele tedaj, ko je poprejšnji že zgorel ...
– Mečkaj jih narahlo.
– Da. Zelo narahlo, je pritrdil mladenič, zdaj že nekoliko opogumljeno. – Lahko se zanesete name. Narahlo, z občutkom ...
Dimitrij se je mimogrede in kar najmanj opazno ozrl po stenah; iskal je skrivni vhod. Doslej je bil namreč prepričan, da je edini vhod skozi njegovo pisarno. Toda pred novincem, za katerega niti ni vedel, če je res to, ni mogel kazati svoje zvedavosti. Brez besed je zaloputnil vrata in ga prepustil svoji usodi. Zdaj je skoraj že vedel, kaj mora storiti, ni pa mu bilo jasno, zakaj je samemu sebi dopustil, da je preteklo že toliko brezplodnega časa. Zakaj je samo čakal? Morda je že marsikaj zamujeno.
Zadostovalo je samo nekaj trenutkov in že se je vsa njegova pozornost usmerila navzven. Občutil ni niti utrujenosti niti lakote, neznana moč ga je gnala samo dalje in dalje. Ko je zapuščal stavbo, je preskakoval po tri stopnice hkrati, švignil mimo vratarja in se zviška pognal na ulični asfalt. Celo v njegovem telesu se je nekaj spremenilo: Dihal je počasi in umirjeno, izgubil je občutek za hitrost, sploh ni imel vtisa, da hiti. Ulice so drvele mimo njega, on pa je stal na mestu. V tej naglici in spričo pestrosti, ki se je nudila njegovim očem, ga posameznosti in podrobnosti niso več zanimale. Mimo njega je švignilo celo nekaj postav, lesketajočih se v novem usnju, kar je bilo za ta dnevni čas dokaj nenavadno. Že blizu doma ga je prehitela kolona avtomobilov, strogo zravnanih po širini in dolžini, vendar to pot zavijanje strojev ni bilo tako odurno kot kdaj prej, tudi njihova hitrost ni bila tako osupljajoče izrazita kot nekdaj. Dimitrij je samo nekoliko bolj pritisnil na stopala, pa jih je nekaj časa z lahkoto dohajal. Mikalo ga je sicer, da bi jih pustil za seboj, toda zavedel se je, da bi takšno zapravljanje sil ne imelo nobenega smisla. Z brezglavo norostjo strojev ne gre tekmovati. Ker pa se je obenem tudi zavedal, česa je sposobna velikodušnost, jih je spustil naprej.
Čeprav je vso pot tekel, ni bil niti zadihan. Njegove misli so bile povsem jasne in niti zadovoljstva, da je Žorža našel doma, ni znal prikriti. Žorž je ležal na postelji in žvečil strupeno zeleno zeljnato veho ter buljil v šop papirjev, raztresenih okoli sebe. V levici je držal kratko, obgrizeno pisalo in ga še kar naprej vneto obdeloval z zobmi. Razmršeni lasje so mu viseli čez ušesa in čez oči. Očitno je bil vznemirjen, zaskrbljen.
– Končno se spet vidiva, je živahno pozdravil Dimitrij.
Žorž je samo prikimal in pogleda niti za hip ni odmaknil od papirjev.
– Kaj pa je to? Dimitrij je stopil bliže k Žorževi postelji.
– Uradne listine, je zamrmral Žorž. – Redni letni pregled. Prekleto je zavit. Že nekaj ur čepim nad njim, a brez uspeha.
– Za to sta potrebna dva: Tisti, ki preglede daje in tisti, ki nanje odgovarja.
– Cinizem, je odvrnil Žorž in se škodoželjno zarežal. – Cinizem, ki se konča ravno tisti hip, ko tudi sam prejmeš enake papirje. Vem, da jih boš izredno vesel ... Tamle so ...
– Do kdaj bi jih moral izpolniti?
– V enem tednu.
– Glej, usoda je milostna. Teden ima sedem dni in sedem noči. Kaj vse se medtem že lahko spremeni.
– Zelo se motiš. Teden mine, vprašanja ostanejo.
– Celo na tvojem mestu ne bi trdil tega. Lahko te povozi vlak, padeš pod avto ali pa se utopiš ...
– Prazne marnje. Izpolniti je treba samo redni letni pregled. Vse drugo odpade. Šal ne prenesem.
– Kaj pa piše v tem grozo zbujajočem pregledu? Saj si popolnoma bled ...
– Kot navadno: Oče, ded, praded ... Vsaka od teh rubrik ima svojo stran, ki jo je treba izpolniti. V samo jedro stvari posegajo. Ko se jih boš lotil, ne boš samo bled, temveč tudi zelen ...
– Poslušaj me, Žorž! Dovoli, da ti zastavim majhno vprašanje: Ali si prepričan, da boš vedno lahko živel tako lagodno kot sedaj? Kaj pravzaprav nameravaš v prihodnje?
– Če vprašanje ni nova šala, ti lahko enako odgovorim: Prihodnost me ne skrbi. Če bom vselej vestno izpolnjeval ukaze predstojnikov, se mi obeta še lepa prihodnost. Doslej je šlo še vse po sreči. Težave spremljajo lahko samo tebe.
– Če pade prijatelj, na katerega si se naslanjal, si tudi ti v blatu. Vsakdo se lahko spotakne.
– Brez nevarnosti ni mogoče vztrajati. Meni se doslej še ni pripetilo.
– Najbrž še ne veš, da si podrejen. Prisilil te bom k dejanjem.
– Nekdo te je navlekel, haja ...
– Tilly mi je dala posebna pooblastila. Imam svoj načrt in ti mi boš pomagal, da ga uresničimo. Ne bova sama, tudi Žan bo sodeloval in Enoroki. Celo inšpektor Kos bo z nami. Toda cilj, sredstva in način bom odrejal sam ... Pusti papirje in spi. Nocoj je zadnja noč, ko lahko še mirno počivaš. Jutri se bo s teboj nekaj zgodilo. Začel se boš spreminjati. Naposled boš postal srečnejši človek, toda drugačen, kot si sedaj.
– Pusti me pri miru. Zadovoljen sem s svojim položajem in s samim seboj. A tudi če ne bi bil, ti ne moreš nič spremeniti. Vse je določeno.
– Tvoj primer še ni brezupen, računam pa, da se boš upiral. S samim seboj boš imel največ težav ... Vseeno poskusimo. Saj spoštuješ odločitve predstojnikov?
– Spoštujem. Dvomim pa, da jih ti ... Dvomim v marsikaj ...
– Rešil te bom dvoma.
– Raje mi povej, kaj boš napisal v rubriki »oče«?
– Eno samo besedico: »Da«. Zdaj pa, Žorž, lahko noč. Da ne pozabim: Zjutraj se takoj oglasi v moji pisarni. Ves dan si prihrani zame.
Dimitriju v resnici še ni bilo do spanja. S priprtimi očmi je še dolgo bedel v preteklosti in nekajkrat se je že zalotil na robu možnosti, da bi vse svoje namere obrnil v šalo, se rešil odgovornosti za jutrišnji dan in se prepustil sentimentalnemu oživljanju nekaterih preteklih trenutkov ... Bili so nekoč časi, ko je bil svet še harmonična celota. Potrebno je bilo samo stopiti vanj. Vstopil je in kaj se je zgodilo? V tem trenutku je bil zadosti trden in dovolj neprizanesljiv do samega sebe, da si je lahko priznal: Preteklost je nepreklicno samo še – preteklost. Vse, kar se je končalo pred meseci, pred leti, morda celo pred dnevi, ne daje smisla sedanjosti. Ali pa? Kakor koli ... Nov dan terja novih dejanj, kljub temu, da vse posledice prejšnjih še niso jasne in spoznane.
Zaspal je pozno, dolgo v noč so ga preganjale misli, vendar ni odnehal prej, dokler slehernemu čustvu ni odrekel nove vsebine. Najdalj se je pravzaprav mudil pri Dunji. Njen obraz je lebdel pred njim v mraku še neosvojenega prostora, miren, skoraj žalosten. Kot da je v njej združena vsa preteklost. Zdaj ni več dvomil, da so bile resnično močne samo vezi, ki so ga vezale nanjo. Toda nekaj je bilo zdaj za vselej izgubljenega. Ne da bi vedel kdaj, se je izneveril njej in samemu sebi, prepričan, da sledi pravemu klicu. Danuška je bila kot klic iz podzemlja, ki ga je dokončno razdvojil. En del njegove zavesti zdaj neprestano nasprotuje drugemu. Le s svojimi dejanji si lahko za hip ustvari novo iluzijo v svoji celovitosti, o neizbežnosti vsega, kar je in kar je treba neprestano zanikati. Zato mora vsak dan znova prestopiti tisti usodni prag, ki loči hotenje od dejanj. Račun je jasen in zelo preprost. Čez prag gredo tisti, ki nimajo česa izgubiti. Če bi živel nekje na robu središča, kot Tilly, obdan z blestečo širino asfaltiranih cest, tedaj ne bi razmišljal, kaj se dogaja v tej mračni kleti, daleč od sveta, daleč od dnevne svetlobe, ki pogosto daje mestu varljiv videz.
Vstal je čil in odločen, z občutkom, da je njegov organizem pripravljen. Žorž je še spal, budilka se še ni bila oglasila. Dimitriju se je mudilo, zato ga ni čakal in ne budil. Najprej je nameraval poiskati Žana in Enorokega, ju povabiti v sobo inšpektorja Kosa, da bi jim potem, ko bi prispel Žorž, pojasnil svoj načrt in vsakemu od njiju naročil, kaj mu je storiti.
Veža in hodniki Ustanove pa so bili še prazni, nemi. Niti najbolj delavni uslužbenci še niso začeli prihajati. Tako Dimitriju ni preostalo drugega, kot da je čakal v svoji pisarni. V tej jutranji tihoti, ko je bil zatrdno prepričan, da bo nekaj trenutkov lahko prebil v odmaknjenem premišljevanju in razorožil samega sebe pred poslednjimi pomisleki, ki so se vtihotapili vanj med potjo, je bil nemalo presenečen, ko je našel zgrbljeno na stolu in na pol ležečo na mizi – Tilly. Še bolj kot njena navzočnost je bila nenavadna njena zunanjost. Drža mlahava, lasje neurejeni, po licih sledovi solz. Zdela se mu je starejša in na svoj način tragična, a tudi bližja. Malodane pozabil je na njuno službeno razmerje in skoraj bi ji bil položil roko na rame. Besede in način, s katerim so bile izgovorjene, so to dvojnost njegovih občutkov tudi izrazile.
– Ob tej uri že v službi? Ste me dolgo čakali?
– Vso noč sem tu, je z zamolklim glasom in odsotnim pogledom pojasnila Tilly.
Dimitrij je čutil, da je njena navzočnost v zvezi z nečim, kar presega njuno poznanstvo. Enostavno se je zatekla v ta prostor, ker je morda še najbolj ločen od vseh drugih in kjer je verjetno občutek samote nekoliko izrazitejši. Tillyn pogled je že nekaj trenutkov počival na njem; čeprav je Dimitrij poskušal dvomiti o njeni potrtosti, to ni bilo več mogoče. Prepričala ga je.
– Ti veš mnogo, a premalo ... Ne vem, kje naj začnem ... Sinoči je Edvin spet priredil eno svojih divjaških predstav ...
Dimitrij se je spomnil vrta s krdelom podivjanih psov, s podkovanimi čevlji poteptane trave, starke v kuhinji ob kaminu, kovinskih znamenj, ki jih je bilo mogoče vžigati v kožo, vendar ni čutil potrebe, da bi spregovoril.
– Zoperstavila sem se mu ... Prebičal me je kot najnižjega služabnika in me vrgel čez ograjo. Njegova sinova sta za menoj metala razbite steklenice in granitne kocke. Nikoli nista zgrešila ... Morda se je tebi zdelo, da imam lep dom, ugled, položaj ... To je samo videz. Dolga leta sem vdano služila Edvinu in marsikatero bolečino mi je prizadejal. Z razumevanjem sem opravičevala njegovo divjaštvo, misleč, da to spada k njegovemu značaju. Navsezadnje tudi služba zahteva, da je prav takšen. Marsikaterega uspeha ne bi bilo, če bi bil drugačen. Vsi smo mu lahko samo hvaležni. Njegova usoda je žalostna. Rad bi bil dober, a ne sme biti. Mora se žrtvovati in ostati grob. V začetku je zaradi tega zelo trpel in lastne muke so ga naredile samo še bolj grobega. Potem je resnično postal to, kar ni hotel, toda spomin na čas, ko to še ni bil, živi v njem in ga razjeda. Zato pobesni ... Dobro ga poznam, nisem bila samo njegova sodelavka, temveč tudi njegova žena. Posteljo sem delila z njim in v najintimnejših trenutkih sem mu videla v dno duše. Ti ničesar ne veš o dvojnosti moje narave in o globokem prepadu, ki zija med eno in drugo stranjo. Potreboval me je, a je obenem tudi trepetal pred menoj. Kajti nekega dne bom jaz njegov konec. Morda se mi je samo dobrikal, da bi dobil oblast nad menoj. Čeprav sem mu bila podrejena, je vedel, da ga bom nekoč obvladala. Zanj bi bilo bolje, če bi bil dober, a ga je hromil strah, kalil mu je razsodnost ... Poskušal me bo izničiti, zanj sem samo še eno ... Kot žena sem navezana nanj in še čutim bolečine, ki mi jih je prizadejal, in zaradi njih ga ne morem zapustiti. To so njegove bolečine ... Zatekla sem se v tvojo pisarno, prebedela ostanek noči in iskala izhoda, ki ga ni ... Oprosti, našel si me v trenutku slabosti ... Iščem oporo ...
– Celo vi jo iščete?
Zmignila je z rameni: – Nekaj bomo morali storiti.
– To trdim tudi jaz.
– Ko ne bi vedela, da je že zdavnaj vse izgubljeno ...
– Kakšna sorodnost duš, se je suho nasmehnil Dimitrij. Vaša potegavščina ne bo uspela. Odločeno je.
– Nič ni odločeno. Prepusti drugim ...
– Nikakor ne. Začenjamo z vašim načelnim pristankom ...
– Zadržala te bom za vsako ceno. Ti si niti ne moreš predstavljati posledic svojih dejanj ...
– Res, ne vseh. Dolga leta sem čakal ... Ali naj oklevam vse življenje? Nobena odločitev ni zadosti premišljena. Kot da bi bila naša dejanja razumna ... Pretiravamo v to ali ono smer. V stvarnost je mogoče uspešno poseči le z nasiljem. Smotrna in postopna preobrazba – to je utvara. Sprejemam odgovornost za svoja dejanja, spričo tega bo vaše stališče lahko. Ničesar ne tvegate, vsak hip se me lahko odrečete, postavite me na laž. V primeru, da bi mi kazalo slabo, moje izjave izgubijo vsako veljavo. Verjeli bodo samo vam, vašemu ugledu, vašemu položaju.
– Bojim se zate. Napravila sem vse, da bi te zaščitila.
– Zoper mojo voljo to najbrž ne bo mogoče.
– Sleherni trenutek dneva sem s teboj. Že sama misel, da se ti lahko kaj zgodi, me spravlja iz ravnotežja. Nikoli mi nisi verjel ...
– Nasprotno, prav nasprotno. Dvomim o iskrenosti vaših želja. Kaj je v tem našem svetu še resnično? Računi? Čustva? Prevare? Ljubimo preračunljivo, varamo iskreno, skrivamo svoj prav obraz, da bi bili pošteni, upoštevani, vredni dostojanstva ... Morda se vas loteva sentimentalnost, to bi bilo slabo znamenje za oba. Vašemu življenjskemu načinu se ne bi prilegalo, vaš značaj bi se upiral. Razen tega se bo zgodilo vse tisto, kar se mora zgoditi.
– Nikoli se nisi potrudil, da bi me razumel. Omejen s predsodki si me trmasto odbijal, samo odbijal. Kot da jaz ne bi mogla biti nežna, čuteča. Si morda verjel, da sem previsoko nad teboj, zate nedosegljiva? Morda si celo podlegel utvari, da delujem zoper tebe? Si še vedno prepričan, da je moja usoda drugačna od tvoje?
– Niti o tem nisem prepričan.
– Ker sem Edvinova žena? Povedala sem ti, kako je ravnal z menoj. A tudi to ni bistveno. Lahko bi to bil navaden družinski prepir. Važna je stiska, v kateri se je znašel, protislovje, v katerega se vse bolj in bolj zapletamo. Poskušal se me bo znebiti. Kdo ve, kakšen konec mi je namenil?
– Sodila si boš sama, je tjavendan odvrnil Dimitrij.
– Ne verjamem, to je dolgotrajen proces. Odpravil me bo mimogrede. Omenil je dve možnosti: Sod z žvepleno kislino ali postopek z bencinom.
– Konec je vselej samo konec, naj traja nekoliko dalj ali nekoliko manj. Bistvene razlike ni.
– Konec je vselej strašen. Tvoja fantazija ti o tem ne more nuditi nobene opore.
– Izbira je tako stvar drugih.
– Predstavljaj si, recimo, kaj čaka tebe ... Ozka, tesna cev iz bodeče žice, skozi katero se moraš plaziti gol ...
– Najlepša hvala. Ideja ni slaba.
– V resnici se prav dobro zavedaš, da ti bom stala ob strani, dokler boš živ.
– Kot sem rekel, me vse posledice niti ne zanimajo ...
Na vrata je pritajeno potrkalo in isti hip so se tudi že odprla. Z izrazom prizadevne naglice na obrazu je v sobo skoraj padel – Žorž. Ko je zagledal še Tilly, je prebledel in vrat mu je začel sunkovito trzati. Zdelo se je, da se priklanja, zdaj enemu, zdaj drugemu, večinoma pa kar v kot. Zadrege ga je rešil Dimitrij, ko mu je naročil, naj poišče Žana in Enorokega, nakar ga naj vsi trije počakajo v pisarni inšpektorja Kosa. Žorževo klanjanje se je zdaj sprevrglo v neprekinjeno prikimavanje. Ritensko se je umaknil in z vso silo potegnil vrata za seboj.
Dimitrij in Tilly sta se spogledala, kot bi si hotela še nekaj reči, vendar je prav tedaj nastal v inšpektorjevi sobi živahen prepir. Čakala sta, da bo kdo vstopil. Tilly se je dvignila, prisotnost tujih ljudi ji je bila očitno odveč. Tudi Dimitrijev pogled ji je govoril, da lahko odide. Ko je bila že na pragu, je Dimitrija še enkrat objela z žalostnim pogledom, ki pa je zanj ostal še vedno nerazumljiv. Kljub temu pa je njen glas izražal resnično potrtost.
– Zakaj morava biti midva tako nesrečna ...?
Dimitrij je zmignil z rameni: – Oprostite, jaz nisem nesrečen.
Njenega odgovora ni slišal, kajti hrušč v sosednji sobi je naraščal in se bližal njegovim vratom. Živahnih kretenj in žarečih pogledov so hkrati planili Žorž, Žan in Enoroki, takoj za njimi pa je vstopil tudi inšpektor Kos. Kazno je bilo, da je ostale ravno on potisnil naprej. Vsi so že imeli usta rahlo odprta in ušesa ošiljena, pripravljena na sprejem kratkih, odsekanih povelj. Le inšpektor Kos je potem, ko je rahlo priprl vrata, skoraj šepetaje vprašal, če je Tilly res odšla. Potem nihče ni več mogel dvomiti o njegovi samozavesti.
– Odšla je, je trdo odgovoril Dimitrij. Pogled na zbrane sodelavce ga je prepričeval, da je položaj zanj nadvse ugoden. – Načrt, o katerem vam bom zdajle pripovedoval, uživa njeno podporo. Jasno? Imam vsa pooblastila, da zadevo izpeljemo do kraja.
– Po najkrajšem postopku, tako je ..., je pritrdil inšpektor, kot da so mu znane že najmanjše podrobnosti.
– Sedite! Dimitrij jim je z roko pokazal na zložene akte. – Zdaj je dovoljeno tudi to. Izjemoma, seveda ... Razgovor ne bo ravno kratek, čeprav vas ne nameravam zadrževati. Z eno besedo: Mi se kolikor toliko poznamo. Že lep čas delamo skupaj na tej Ustanovi in vemo, da nas to delo, kljub najboljšim željam in pričakovanjem, kljub vsakodnevni pripravljenosti, da napravimo nekaj velikega, ni zadovoljilo, ni izpolnilo naših pričakovanj. Čas je, da se o tem pogovorimo. Za uvod bom povedal nekaj svojih misli. Prizadevajte si, da me ne boste napačno razumeli. Moje ugotovitve se nanašajo predvsem name, želel pa vas bi prepričati, da tudi na vas. Če nimam prav, mi boste ugovarjali. Nanašajo se pravzaprav še na marsikoga drugega, znanega ali neznanega ... Na razlike in različice me boste prav tako opozorili ... Tu lahko govorimo povsem odkrito. Govorimo isti jezik, uporabljamo iste besede, morda se bomo razumeli. Naši cilji, pravzaprav cilji, katerim smo hoteli služiti, so podobni, če ne enaki. Tudi jaz, enako kot vi, sem se zgodaj podal na to pot. (Razlogov ne bom našteval.) Z vsem mladostnim žarom sem hotel služiti naši veliki stvari. Čeprav sem jo tedaj še slabo poznal ... Moja usmerjenost je bila konkretne narave, postal sem graditelj. Pomagal sem izpolnjevati velike načrte. Verjel sem v iskrenost vseh ljudi. Leta so tekla, resničnost je dobila več podob. Mnogi so omagali, mnogi so ugotovili, da so se zmotili. Nekoč številne vrste so se začele redčiti. Vsakdo si je prihodnost predstavljal na svoj način. Če smo hoteli to, potem nismo vedeli, kaj hočemo ... Seveda z vsemi omejitvami, ki sem jih omenil prej ... Dopolnili me boste ... Mnogi so podvomili nad samim seboj ali nad ostalimi ... Tudi na to vprašanje boste lahko odgovorili. Tako sem se tudi jaz znašel pred odločitvijo: Sprejeti stvarnost ali pa zavreči vse, tudi življenje. Kot vidite, sem se odločil za stvarnost. Toda ne za kakršno koli stvarnost. Cilji so postali manj vzvišeni, toda bližji. Verjel sem, da so naši medsebojni odnosi urejeni tako, da že sami po sebi zagotavljajo spreminjanje stvarnosti. Tudi to ni res. Nič ni dokončno urejenega, vse je treba urejati znova, vsak dan znova. Sleherno oklevanje, zanašanje na druge zbuja malodušje in razočaranje. Tako sem prišel do točke, ko čakanje ni več spodbuda. Vse drugo je pravzaprav nevažno. Drobni opravki, majhne skrbi, vsakdanjost ... Izgubili smo občutek za bistveno, čeprav sem prepričan, da ni nič pomembnejšega od vsakdanjosti. Nekaj moramo storiti. Nekaj lahko storimo ... Odločil sem se za dejanje, ki sicer ni enako velikim odkritjem človekovega duha, za naš čas pa ni brez pomena. Več sploh ni mogoče storiti. Zveni sicer ironično, toda mislim resno: Z današnjim dnem prehajamo v zgodovino. Nastopiti moramo strnjeno. Veliko dejanje je pred durmi. Na tem kraju bo nekoč stal spomenik. Od nas je odvisno, ali bodo naša imena na njem vrezana z zlatimi črkami ali pa bodo neusmiljeno osramočena. Ste me razumeli? Ste mi pripravljeni slediti?
– Smo, smo! so odgovorili vsi v en glas.
Dimitrij jih je pozorno opazoval, vendar na njihovih obrazih ni opazil nobene spremembe, nikakršne zavzetosti. Enoroki si je z edino roko trebil nos, Žan je nepretrgoma buljil v steno, Žorž pa se je kar preveč udobno zleknil po papirju, da bi bila njegova pozornost lahko kaj več kot povprečna. Tudi inšpektorjev obraz ni izražal nobenega določnega razpoloženja. Zato je Dimitrij najdalj strmel ravno vanj.
– Dobro, je čez čas spregovoril Kos. – Dimitrij je pojasnil svoje stališče. Zanj smo mu lahko samo hvaležni. Ničesar si ne domišljam, če trdim, da sem ga popolnoma razumel. Zdaj je vrsta na vas. Zastavite vprašanja.
Žan, Žorž in Enoroki so ravnodušno strmeli zdaj v inšpektorja zdaj predse, le na Dimitriju se je njihov pogled ustavljal samo mimogrede. Dolgo so molčali. Dimitrij je bil trdno odločen, da ne spregovori prvi. Naposled je res inšpektor vprašujoče razprostrl roke in svoj preiskajoči pogled zapičil naravnost vanj. Inšpektorjev glas je postal kovinsko rezek, vendar ni bilo mogoče trditi, kaj izraža: notranjo napetost, prizadetost ali kaj drugega.
– Zdi se mi, da ne bi bilo neumestno, če bi nam razložil vsebino svojega velikega, za zdaj še samo nameravanega dejanja. Kaj obsega in kaj je v njem velikega?
– To, to, je pritrdil Žorž. – O velikih dejanjih smo že toliko slišali ...
– Bodimo konkretni, je vzkliknil Žan, Enoroki pa je neodločno prikimal proti kotu.
– Naš čas je bogat z velikimi dejanji, je nadaljeval inšpektor. – Kaj je veliko v resnici in kaj samo na videz? Nas ni več mogoče presenetiti ... Stvarni ljudje smo ...
– Na vašo zrelost sem računal, je pojasnjeval Dimitrij. – Zdaj sem prepričan, da se nisem uračunal. Mogoče je v inšpektorjevem vprašanju kanec posmeha, prav je tako. Posmeh naj velja naivnosti, zanesenosti, nerazgledanosti. Vse to pripada preteklosti. Spoštujem vašo skepso, če ji bodo sledila odločna dejanja. V nasprotnem primeru pa je tako vse nesmiselno ... Sam sem se dolgo trapil z velikimi dejanji, ne da bi kaj vedel o njihovi resnični vsebini. Verjel sem, da so to vsa dejanja, ki služijo našemu cilju, a ne nam. Nasedli smo in še nasedamo ... Vsaj delamo se tako. Priznam, da bi me inšpektorjevo vprašanje še pred letom dni spravilo v zadrego. Morda je bilo s tem namenom zastavljeno tudi zdaj?
– Gremo dalje! Inšpektor je zamahnil z roko.
– Samo dalje! Govoril sem o velikem dejanju, ker sem predvideval, da boste uganili, za kaj gre ... Za kopico drobnih stvari ... Če je tako, vam bom rad pritrdil. V tem tudi vidim zagotovilo, da jih bomo zlahka opravili ...
– Postajam nestrpen, je pripomnil inšpektor.
– Prijatelji, dovolite, da vas tako imenujem. Ko sem prevzel svojo dolžnost pri vas, sem verjel, da tu delajo izbrani ljudje in vladajo izbrani odnosi. Osebne izkušnje in stiki z vami so me prepričali o nasprotnem ... To, nič drugega!
– In kaj pravzaprav hočeš?
– Spremeniti vse to.
– Kje nameravaš začeti?
– Pri nas samih. Mar se ne poznamo? Vsakdo je utesnjen in omejen na svoj način, nikomur ni dano, da bi uresničil vsaj del tistega, kar želi sam. Večinoma predstavljamo nekaj, kar nismo. Delujemo v ozkih kolesnicah, ki jih je določil voz pred nami. Naš osebni polet je samo želja, privid, ki samo izjemoma postane resnica. Nihče ne pozna naše resnične vrednosti, naše sposobnosti so izrabljene nesmotrno. Z našimi imeni je združena kopica predsodkov in sodb, ki z nami samimi niso v nobeni dejanski zvezi. Delujemo sredi namišljenega sveta in v očeh drugih smo spet samo neke namišljene osebnosti. Povezujejo in razdružujejo nas predsodki. Zakaj jih ne bi začeli odstranjevati? Vi, inšpektor Kos, ali ste vi zadovoljni s samim seboj in s svojim položajem? Že prvega dne, ko sem prišel sem, sem zvedel, da vam ne zaupajo popolnoma. Nezaupanje je samo oblika podcenjevanja. Zakaj vas podcenjujejo? Ker vam zavidajo, da jih prekašate, ali zato, ker so za to kakšni stvarni razlogi? Zakaj vam očitkov ne vržejo v obraz? Človek podvomi v resničnost, ki je ni nihče pripravljen javno zagovarjati. Vaš položaj je negotov in nevzdržen, čeprav so muke, ki jih prenašate, zgolj notranjega značaja ... Vzemimo Žorža. On trpi tudi telesno. Hrani se kot živina in živi v temi, podložen, ker je ogrožen, vsak trenutek izpostavljen očitkom. Dela, uboga, a ga nihče ne spoštuje, vsem je le sredstvo, s katerim drugi uresničujejo svoje cilje. (O njih kasneje.) Kaj je pravzaprav zakrivil? Kaj je v njegovem življenju narobe? Zakaj ni enakovreden drugim? Očitajo mu, da nima preteklosti, a ni sam kriv, če je nima. Bil je premlad. Niti z največjimi napori ne bi zmogel tistega, kar se je drugim ponudilo samo. Dajmo mu živeti brez te preteklosti! Mar ni treba vsak hip sedanjosti potrjevati, kdo si in kaj si? Ali nimamo pravice tudi tistim, ki se sklicujejo samo na preteklost, očitati, da nimajo sedanjosti in jim odrekati prihodnost? V čigavih rokah je pravica moralnega razsojanja? Glejte, kako je vse protislovno! Žanu očitajo njegovo starost. Kar manjka enemu, je drugemu odveč! Radi bi se ga znebili, on ima preteklost, on je dolgoletna priča. Namigujejo, da z njim nekaj ni v redu. Z veseljem bi mu očitali kakršno koli podlost, če bi ga le razvrednotila. Dajmo mu dolžno priznanje. Vztrajno je deloval za uresničevanje velikega cilja. Naj stopi na plan, kdor mu hoče očitati sebičnost! Če pa je res sebičen, predlaga, da ga vržemo iz šestega nadstropja. Samo poglejmo ga! Kaj ima? Kako živi? Je mar njegova napaka, če se ni znal obdati z bliščem in v svojih rokah ni združil velike moči, pred katero bi morali trepetati, da bi ga lahko spoštovali? Se naša narava resnično klanja samo strahu? Bodimo nekoliko manj osebni in dajmo svoje tudi tistim, ki sami ne znajo ali ne morejo vzeti. Je pač tako ... Enoroki ima samo eno roko. Pozabili smo, kje je ostala druga in zakaj se je odvadil jemati. Njegov obraz je pošten. Živeti hoče in delati. Dajmo mu nekoliko več zraka. Težko diha, hrope, bled je, v službo prihaja povaljan. Vem, da bi tudi on rad pokazal urejeno zunanjost. Ni vsak sam kriv, če tega ne zmore. Enoroki je med njimi! Spremenimo vse to ... To je veliko dejanje, ki se začne pri malem. Upam, da se ne motim ... Sicer pa vi sami dobro veste ... Nekaj čudnega se dogaja med nami ... Usodno smo vezani na ta prostor in drug na drugega, a smo neprestano na oprezu, kot da je med nami nekdo, ki nam je sovražen. Kot da je nekdo od nas še vedno prišlek, nepoklican ... Drug drugemu ne zaupamo. Kdo je zasejal med nas uničujoči strup sumničenja? Kdaj mu bomo prenehali verjeti? V resnici drug drugega prav nič ne ogrožamo. Seveda, če ... Večni »če« ... Če bi drug drugemu resnično priznavali enake pravice in dolžnosti ... To mesto je obupno zapuščeno, puščobno in odljudno. Srh spreletava človeka, ko hodi po ulicah, če le ima čas pomisliti, kaj vse se skriva za brezčutnim betonom. Zgodi se, da sredi noči slišiš iz dna ulice pretresljiv klic. So to klici obupa ali pa samo klici na pomoč? Ste jih že slišali? Kaj ste lahko storili? Sploh jih niste čuli? Vem! Drug drugemu smo tujci. Ulice so prazne, nikogar ne srečaš. Če ga srečaš, ga ne poznaš. Če ga poznaš, ga ne razumeš, ali pa on ne razume tebe. A tudi če se sporazumeta, dvomita o resničnih namerah drugega ... Sebe poglejmo! Ali lahko trdimo, da zaupamo drug drugemu? Nedvomno bi si radi zaupali ... Hotel bi vas prepričati, da se lotimo tega dela. Ne izmikajte se z izgovori, da že imate dolžnosti, ki jih ni mogoče zanemarjati. Ne bom vam verjel. Vsi počenjamo nekaj, kar je lahko važno, a lahko tudi čaka. Rotim vas, da nimam nobenih sebičnih ciljev, hočem biti samo eden od vas. Prepuščam se vaši sodbi, spoštoval bom vaše odločitve. Delajmo skupno, odstranjujmo zapreke, ki nas ločujejo. Kaj bi govoril še naprej. Za nas gre, za nas gre! Nikogar ni, ki bi to napravil za nas in namesto nas.
V Dimitrijevem glasu ni bilo čutiti vznemirjenosti, zanesenost mu je bila tuja. Bil pa je nekoliko zamišljen, in medtem ko je govoril, mu je pogled krožil po tovariših, kot da hoče ostati z njimi v najtesnejšem stiku. Sedel je na vrtljivem stolu, vendar se s hrbtom ni naslanjal na pisalno mizo. Roke je držal na kolenih, njegov obraz je bil, kot običajno, bled. Ko je končal, so ga vsi zbrano poslušali še naprej, tako da iz njihovih negibnih teles in otrplih obrazov ni mogel sklepati, da mu pritrjujejo. Čakal je besed. Dolgotrajen molk je postajal že dvosmiseln. In medtem ko se je zadrževal, da jih ne bi spodbujal, se je zavedel tudi možnosti, da mu ne zaupajo. Res, zakaj bi zaupali ravno njemu? Kateri trzljaj na obrazu jim zagotavlja, da so njegove misli res iskrene, da je pripravljen tudi na dejanja? Tudi njega je zaznamovala preteklost ... Nenadoma se mu je zazdelo, da je že zelo star, da je minila že kopica let, odkar je prišel v to mesto ... A še neznansko bolj oddaljena so tista mladostna leta navdušenja: ljubezen, cesta na Krasu, tovarna železnih konstrukcij, močvirje ... Vse tisto je bilo nekoč res, vendar že tedaj drugače res, kot je videl on ... Prav mogoče je, da se je v tej igri časa tudi z njim nekaj zgodilo, neopazno kdaj ... Nečesa ne razume, morda se je zmotil ... Dovolj. Zdaj je vrsta na drugih.
Ko se je dvignil inšpektor Kos, je Dimitrij najprej pomislil, da hoče na ta način dati svojim besedam večji poudarek. Inšpektorjev službeni položaj bi povsem opravičeval takšen nastop. Inšpektor si je pazljivo namestil očala in s tem še povečal videz poosebljene resnobe in zbranosti, tiste vrste zbranosti, ki se že druži z duhovno odsotnostjo.
– Govoril si zelo jasno, se je najprej obrnil k Dimitriju, nato pa se ozrl v tla.
– Tvoj izgovor se je v zadnjem času zelo popravil. Vendar ti za tvojo odkritost nismo dolžni nobene hvaležnosti. Zbral si nekaj zanimivih podatkov, vprašanje pa je, če so točni. Naši nepazljivosti se imaš zahvaliti, da si sploh prišel do njih. Seveda, vse to bo imelo svoje posledice. Žal mi čas in prostor ne dovoljujeta, da bi se dalje zadrževal tu. Dolžnosti me kličejo drugam ...
Tedaj so hkrati vstali tudi Žan, Žorž in Enoroki.
– Kaj je to? Za vraga, počakajte! se je vznemiril Dimitrij.
Medtem je inšpektor Kos z odločnimi koraki že odšel skozi vrata. Žan, Žorž in Enoroki pa so se jim obotavljaje približevali, ne da bi kdo od njih še privoščil pogled Dimitriju.
– Kam se vam nenadoma mudi? Pogovorimo se! Ostani, Žorž! V imenu zelja, ki sva ga požrla skupaj! Daj, prekleto ...
– Da, v imenu zelja ..., je potrto odvrnil Žorž. Za hip je dvignil pogled in v kotičkih očes se mu je zalesketalo, kot bi se hotele utrniti solze. Toda utrnile se niso. Dimitrij jih ni videl. Žorž je že držal za kljuko.
– Žan! Reci vsaj besedo! Vendar ne boš dovolil, da spremenim mnenje o tebi? Da nisi tudi ti prihajal v mojo pisarno le zato, da bi izvedel, kaj mislim jaz? Je bilo vse tisto, kar si mi pripovedoval, izmišljotina?
Žan je nagubal čelo, povedati ni imel kaj. Stal je tesno ob Žoržu in tudi že grabil za – kljuko.
Zdaj je vstal še Dimitrij in se približal Enorokemu, kot da hoče zadržati vsaj njega.
– Misli na prihodnost! Hočeš biti tako klavrna pojava, kot je Žan, ali pa morda računaš, da boš postal inšpektor, ki mu ne bodo zaupali?
– Jaz sam ničesar ne domnevam, je lakonično odvrnil Enoroki. Od vseh je bil on še najbolj miren, neprizadet. Odhajal je kot običajno. Dimitrij je bil prepričan, da se sploh nista razumela. Enoroki je mislil na delo. Zadrževal ga je po nepotrebnem.
– Ne pozabite, da delam po Tillynih navodilih, je zaklical Dimitrij, a se mu ni nihče odzval. – Popoldne vas bom čakal pri Črni vešči. Pridite vsi! Toda sam je vedel, da konca ni že nihče slišal. Ob zadnji besedi so se s treskom zaprla tudi vrata. To je gotovo napravil Enoroki, z edino roko. Tresk je bil – močan. Tudi inšpektorjeva soba je bila prazna. Miza pospravljena. Nič ni kazalo, da se inšpektor namerava vrniti.
Dimitrij je zaprl vrata svoje pisarne in se vrnil k pisalni mizi. Zavedal se je, da je ostal na pol poti in da mora dalje. Ni bil presenečen ne potrt, kot da je omahljivost tovarišev predvidel že vnaprej. Niso se odločno uprli njegovi nameri, mar to ni pomenilo, da lahko postanejo še njegovi strastni pristaši? Če bi prijateljsko prepričevanje dopolnjeval s službenim prisiljevanjem? Naj naroči vratarju, naj nikogar ne pusti domov? Po končanem delu ga bodo morali počakati v veži in potem jih lahko prepričuje pozno v noč. Vse dotlej, da bodo voljni za oblikovanje ...
Tedaj pa je zunaj na hodniku zaslišal neke glasove. Sprva so bili le pritajeni šumi, potem so se začela s treskom odpirati vrata pisarn, šume je preglasil topot korakov, enak na vseh koncih hodnika, in Dimitrij se je zaman prizadeval, da bi razbral, kam je ta poplava naglice usmerjena. Ropot ni trajal več kot pet minut, spet so zaloputnila vrata, zarožljali so ključi in potem so se glasovi počasi oddaljevali, najbrž po stopnicah navzdol, vse niže in niže, dokler se niso povsem razgubili. Ustanova se je pogreznila v molk. Ta molk ni bil prazen, temveč poln pričakovanja in Dimitriju ni dovoljeval, da bi ostal še naprej ravnodušen. Vsak hip bi se moglo ponoviti nekaj nepredvidenega. Nemir v njem se je razraščal v negotovost. Mahoma se je zavedel, da se ne upa več premakniti. Po prstih je stopil k vratom in jih previdno odprl. Njegova pisarna je bila že pretesna.
Tišino so razklali koraki z nenavadno zvonkim odmevom, ki so se približevali iz neznane smeri, bolj od vrha navzdol kot od spodaj navzgor. Ne da bi se zavedal, kaj hoče, se je Dimitrij po vseh štirih splazil v inšpektorjevo sobo. Niti za hip pa ni dvomil, da je obisk namenjen njemu. Vstopil je kapitan. Njega je najmanj pričakoval, zato se ni niti dvignil. Tudi kapitan ni opazil, da je v njegovi drži kaj nenavadnega.
Kapitan se je bil od zadnjega srečanja močno spremenil. Obraz mu je bil nekako režeč, polno novih gub ga je oralo in mu dajalo videz boleče radosti. Tudi njegova obleka je bila zdaj drugačna: od glave do nog – planinska.
– Saj to ste vi, kapitan, se je prvi oglasil Dimitrij.
– Še nekaj ur, je odvrnil z glasom, ki ga sam ne bi prepoznal.
Dimitrij ga očitno ni zanimal. Razgledoval se je po inšpektorjevi sobi, jo premeril po dolgem in počez, nato pa kar brez povabila vstopil tudi v Dimitrijevo pisarno. Dimitrij mu je sledil tik za petami, kajti kapitanovo početje ga je čudilo. Medtem ko sta ga v inšpektorjevi pisarni zanimali samo širina in dolžina, pa si je tu ogledoval tudi strop in stene. Dimitrij je skušal z vljudnostjo oba izvleči iz zagate.
– Kapitan, to je moj delovni prostor. Dokaj pripraven kotiček, kajne?
– Zato si ga ogledujem, je rekel kapitan.
– Prav veseli me, da ste me obiskali ...
– Vražja ženska ta Tilly! Kapitan je še vedno nepremično strmel v strop. – Takoj sva se sporazumela. Popoldne sem že povabljen k njej. Dala mi je namig ...
– Najbrž se nanaša na pristanišče. Vaš načrt bodo gotovo sprejeli.
– Nikakega načrta nimam. Zapomni si to, fant! Začenja se nova doba, doba z novim štetjem. Zdajle še pišemo leto nič ... Sprejeli so me v službo.
– Pri nas?
– Pri nas. Podrejen bom neposredno Tilly. Njen peti tajnik bom.
– To je naravnost presenetljivo! Mnogoobetajoče ... Dimitrij se je nervozno zakrohotal in vstal.
– Zelenec in izrodek! je skozi zobe siknil kapitan. – Samo pomanjkanje sline me ovira, da ne pljunem vate.
Dimitrijev hladni pogled se je srečal z divjim kapitanovim. Bolščal je vanj, kot bi ga hotel prebosti. Vendar se je kapitan umaknil prvi. Z odločnimi koraki se je nameril proti izhodu. Dimitrij mu je sledil na hodnik. Kapitan se je samo še enkrat kradoma ozrl. Ko je opazil Dimitrijevo senco, se je kot iz uma pognal po stopnišču. Z vrtoglavo naglico je preskakoval po štiri stopnice hkrati in že v nekaj sekundah izginil Dimitriju izpred oči. Slišalo se je le še njegovo lomastenje po nižjih nadstropjih.
Dimitrij se je zložno spuščal navzdol ter se od časa do časa ozrl po hodnikih. Vrata vseh pisarn so bila na stežaj odprta, kot bi ga vabila, nikjer pa ni bilo žive duše. V vseh nadstropjih je bila podoba enaka.
Ko je prišel v vežo, je iznenada ugasnila luč. Klical je vratarja, a se ni nihče oglasil. Tipaje z rokami je vendarle dosegel vrata. Zunaj je bil še dan, toda že pozno popoldne. Rjavo siva megla se bila že spustila do asfalta. S pločnika se je še enkrat ozrl na Ustanovo. Z njenih oken je na ulico uhajala kot petrolejski dim črna tema. Prava poganska tema. Kot za slovo ... Kamnita leva na prizidku vhodnih stopnic sta zaspano zehala in široko odpirala gobca. Pelikan nad vrati je z ostrim kljunom trgal svoje prsi. Temna kri je po belem perju drsela v gnezdo z mladiči.
Ker je že vnaprej vedel, kaj se bo zgodilo, se ni ozrl čez ulico. Tam so bili kostanji, ograje vrtov. Gledal je samo predse, na pločnik. Pri tej svoji odločitvi je vztrajal tudi potem, ko se je že oddaljeval od Ustanove. Megla je bila močno razmehčala blato na pločnikih. Težki čevlji meščanov so mlaskali za njegovim hrbtom. Bilo jih je najbrž preveč, da bi se zgnetli na pločnik. Hodili so tudi po cestišču. On se sicer ni menil zanje, toda tudi povsem pozabiti jih ni mogel. Zavil je proti Črni vešči. Tod so bile ulice tihe, prazne. Pred njim se ni zganila nobena senca. Tudi luči še niso gorele. Iz megle je začel pršeti droben dež. Dimitrij je verjel, da bo po neonskem napisu, ki je žarel noč in dan, vendarle našel Črno veščo. Toda v tem mestu se očitno ni dovolj spoznal. Našel je ulico in hišo. Obe sta bili povsem enaki tistima, ki ju je iskal, le neonskega napisa ni bilo nikjer in vsi vhodi so bili zaprti. Vedel je, da tu ne more ničesar spremeniti, in ker so se tedaj že tudi koraki someščanov tako zelo približali, da bi utegnili postati nadležni, pršilo pa je vse bolj in bolj, je privihal ovratnik suknjiča, stisnil glavo med ramena in se z odločnimi koraki spustil v beg proti domu.
Upal je namreč, da bo na stanovanju našel Žorža, od njega pa bi zvedel, kje ga čakata Žan in Enoroki. Potem bi jih z Žoržem skupaj poiskala. Rosilo je pa čedalje bolj. Že je padal pravi pravcati dež in vsiljivo prodiral skozi obleko. Dimitrij se je zgrbil še bolj, roke je do komolcev potisnil v žepe in se tesno ob stenah hiš plazil v predmestje. Medtem se je tudi že znočilo. Svetilke so negibne in temne ždele nekje visoko nad ulico, s pločnika jih niti ni bilo mogoče videti. Kljub temu je Dimitrij vendarle našel hišo, ki jo je iskal. In ko se je po temnem, nerazsvetljenem stopnišču spuščal v klet, je čutil globoko olajšanje. Verjel je, da se bo čez nekaj trenutkov že znašel v prostoru, ki pripada samo njemu in njegovemu prijatelju, kamor drugi nimajo vstopa. Razen tega mu je bila v tem trenutku potrebna tudi Žorževa bližina.
Toda Žorža ni bilo doma.
V prazni sobi se je Dimitrij prvič zavedel, da se lahko zgodi nekaj nepredvidenega. Zadrega je bila nedvoumna: Nenadoma ni več vedel, kaj v svojem položaju še lahko stori. Premočen do kože je dolgo nepremično stal sredi sobe. Voda se je v tenkih curkih odtekala z njega in se zbirala v veliko lužo. Iz nekakšne omotične zamišljenosti se je zdramil šele, ko ga je začel stresati mraz, ko so mu zobje že nezadržno šklepetali in ko je že sleherni delček njegovega telesa sam zase drgetal. Nič več trden v kolenih, se je opotekel proti izhodu. Nenadoma ga je namreč začela preganjati misel, da se mora vrniti v mesto in še to noč nekaj ukreniti. Kaj, ni vedel. Pritisnil je na kljuko, a mu je bila roka že toliko odrevenela, da se kljuka ni niti premaknila. A tudi potem, ko se je z vsem telesom naslonil nanjo, je ostala negibna. Vrata so bila zaprta. Zdaj je bil sam svoj ujetnik. Prepričan, da je napravil vse, kar je mogel, se je vdal. Sredi sobe je stresel s sebe še obleko in popolnoma gol legel v posteljo. Pod odejo se je nekoliko ogrel in ni več trepetal. Ostal je negiben in z zaprtimi očmi čakal. Pravzaprav niti ni čakal. Tudi spal ni, a niti buden ni bil več. Čas je tekel, ne da bi vedel zanj. Žoržev strojček ni miroval. Pomislil ni niti na to, da bi ga lahko navil. Naslednji dan in vsi drugi dnevi v njegovi zavesti niso bili več prisotni.
Mnogo mnogo kasneje, ko se že ni več zavedal samega sebe, je nenadoma začutil na svojem telesu topo bolečino. Preteklo je nekaj dolgih sekund, preden je ugotovil, da gre v resnici zanj in da udarci brez prestanka padajo po njegovih ledjih. Mukoma je odprl zlepljene oči, da bi videl, kaj se dogaja. Prav tedaj pa ga je dobro merjen udarec po tilniku znova potisnil nazaj v temo. Grob pritisk na udih je komaj še zaznaval. Ko se je spet zdramil, je čutil bolečino že po vsem telesu. Nagonski strah pred smrtjo, ki ga je prevzel isti hip, mu je zbudil nove moči. Zaprepadeno je pogledal okrog sebe: Ležal je na tleh zraven postelje in več temnih postav se je sklanjalo nadenj. Sprva niti ni verjel svojim očem: Videl je same znane obraze – inšpektorja Kosa, vratarja Žorža, kurirja Enorokega, Žana, nekoliko v ozadju pa je stal bledi Novinec, ki ga je dopoldne zalotil pri sežiganju aktov. Če ne bi bili njihovi izrazi tako strogi, pogledi srepi, tuji in sovražni, bi se jim bil nasmehnil. Medla svetloba je vse preveč poudarjala pokončne črte njihovih obrazov, kakršna koli prijaznost bi bila odveč. Razen tega so vsi držali v rokah nekakšne tolkače iz trdega lesa, z usnjenimi pasovi pritrjene na zapestja, vsak hip pripravljene za udarec. Dimitrij se je že hotel dvigniti, a k uresničitvi te namere so znatno pripomogli tudi sunki s čevlji. Moral je zaječati, in ker je bil povsem gol, je stegnil roko po obleki. Seveda je ni dosegel.
– Gremo, je tedaj ukazal inšpektor.
Možje so vzeli Dimitrija medse in nekdo ga je od zadaj surovo potisnil skozi vrata. Da ne bi priletel predaleč, ga je zunaj drugi že zaustavil z udarcem po temenu. Pot jim je kazal Novinec, ki je nosil kvadrasto svetilko, nazvano »volovsko oko«. Svetila je samo nazaj. Za svetilko je hodil inšpektor, nato Dimitrij, levo od njega Žan, desno Žorž, vsi z dvignjenimi tolkači. Če je Dimitrij zaostal le za pol koraka, sta ga že vsaj dva spodbudila s krepkimi zamahi.
Dež je že prestal in tudi hladno ni bilo. Čeprav je bil Dimitrij gol, ga ni zeblo. Kradoma je pogledoval okoli sebe, da bi vsaj približno ugotovil, kam ga vodijo. Z glavne ulice so že na prvem križišču zavili v stransko. Te ni poznal, še nikoli ni hodil po njej. Čeprav je vedel, da ne bodo nikogar srečali, je z razumevanjem sprejemal prizadevanja spremljevalcev, da bi šli hitreje. Saj se je najbolj mudilo ravno njemu ... Čeprav so udarci pogosto padali po njem, ni do nikogar čutil niti najmanjšega sovraštva. Bili so mu sicer popolnoma tuji, toda bil je prepričan, da jih razume. Kljub temu, da ga je ostro kamenje bodlo v podplate, je vzorno skakljal, da ne bi po nepotrebnem zbujal njihove jeze. Ni ga čudilo niti to, da molčijo, saj tudi on ni imel kaj vprašati.
Šumenje vode ga je prepričalo, da se bližajo reki. Čez nekaj trenutkov so se že ustavili ob betonski ograji. Nekje za njo in pod njo, tako je bilo vsaj slišati, je drla razbesnjena voda. Dimitrija je spominjala na mladost in na kalne jesenske povodnji. Ko so se v enem samem trenutku zvrstile pred njim vse slike njegovega življenja, je tudi že vedel, da se ravnokar končuje in da je bilo v preteklosti vse enako lepo kot nesmiselno.
Spremljevalci so stali tesno okrog njega. V inšpektorjevih rokah je motno zablestel bel papir. Dimitriju se je zazdelo, da mu ostaja še mnogo mnogo časa: Lahko se ozre v nebo. Ta večer je bil svod visoko, nič več meglen, ravno tedaj je zažarel v soju raznobarvnih luči. Utrnile so se nekje iz globin neba in padale, ozarile ostre obrise mesta, ki ga je hip nato spet zagrnila neprodirna tema.
– Ura je polnoč, je s temnim, tujim glasom naznanil inšpektor. – Čez nekaj sekund nastopi nov dan: sedmi november ... Ubijte ga!
Dimitrija je nenadoma zamikalo, da bi se branil, da bi govoril.
– Vse svoje življenje ...
– Svinja! Žorž ga je s tolkalom usekal po rebrih. Zaškripale so kosti.
– Po Tillynem pooblastilu ...
– Tudi ona bo dobila svoje. Njen konec je pomembnejši od tvojega ... Glas je bil inšpektorjev.
– Tilly, ha ... Ona je Matilda. Že zdavnaj te je povohala! To je bil Žan.
– Zdaj! je zaklical inšpektor.
Svetlika se je dvignila v višino betonske ograje. Isti hip se je več udarcev združilo v enega samega. Dimitrija so zgrabili trije pari rok in ga vrgli čez ograjo.
Ko se je zavedel, je čutil, da plava. In plaval je kar naprej. Reka je bila sicer divja, toda breg z lučmi je bil že blizu. Z zadnjimi močmi se je privlekel do nekakšnega pomola, posedel nekaj trenutkov, da je izbruhal vodo in zajel sapo, nato pa se začel plaziti po betonskih stopnicah navzgor.
Že je slišal glasove. Ljudje zgoraj so ga opazili: Trije ali štirje so mu stekli nasproti. Nekdo mu je ogrnil svoj plašč in podprli so ga z obeh strani. Kmalu so se vsi skupaj znašli na ulici polni življenja in polni tople luči. Zdaj šele se je Dimitrij lahko ozrl po svojih rešiteljih. Eden se mu je zdel znan, a ni vedel, od kod se ga spominja.
– Me še poznaš? je vprašal neznanec. – Bil sem Mož brez imena. Vedno v družbi z Dolgim Džonom. Brez obraza za tiste, ki tudi sami niso imeli svojega ... Ti ga boš kmalu našel. Začel si prav.
– Kje sem? je vprašal Dimitrij.
– V istem mestu kot prej, le na drugi strani reke.
– Tu je vse drugače ...
– Res, marsikaj ...
– Tam ... Dimitrij se je ustavil, nemočno zamahnil proti nasprotni, temni obali in oblile so ga solze. – Ali je mogoče? Kam zdaj ...?
– Od tu dalje, je bodril znani glas.
