Signorina Pesaro je najeta za lecturo Dantis in konverzacijo. Eventuelno za sprehode. Katka kriči, vpada v besedo in cmoka. Jaz sem nagnjen k melanholičnosti, ker so šole slabe. Prvič: signorina Pesaro, na sprehodu, namesto da bi hodili po svežem zraku, stopi v nekak bunker. Ostuden sorodnik čevljarja privihra, ne da bi pozdravil, nekaj žveči, reče, če bi moja teta imela jajca, bi bil stric; drugič: dež bo in bomo mokri in bomo žalostno čepeli v flajdi.
Mangrt, zrezek in margarina imajo čudežne lastnosti. Najprej vidim prah, drobtine, potem dam jezik v rectum.
Pri Goyi se sence naslonijo na balkon, uležejo na razgret španski tlak.
Kost, lift, balon za steklom. Tenka aluminijasta folija v pečici.
Tvoje pesmi so kot svetlobne bombe v možganih, rečem Bobu.
Genitalije, spina dorsalis, popijejo vse meso in ga raztreščijo v vesolje. V prazen prostor vdre sveža voda. Tako se obnavlja jezik, tako je penis neprestano spočit. Dana nam je sposobnost večnega življenja.
Bik sedi na Hopiju, Hopi sedi na biku. Ta dva verza sta popolnoma dovolj, da zbombardirata ideologijo začetka in izuma, i. e. drek za tajnike. Samo srečanja so.
