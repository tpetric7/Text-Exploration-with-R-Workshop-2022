Letos pozno jeseni je umrl stari mož in takole so ga pokopali: djali so ga v leseno krsto, prižgali sveče, prinesli vencev in rož, molili so, kadili in pili. Na pokopališču so skopali globoko jamo in po treh dneh so ga spremili tja. Zvonovi so tožili, ljudje so molili, peli in govorili, položili so ga v jamo, ga zasuli s svežo zemljo, položili na gomilo vence in rože — prižgali sveče in šli v gostilno in tam jedli, kadili in pili. Ko pa sta umrla zadnja dva lista mojega rjavega kostanja, je bilo vse mirno in tiho! Strohnela bosta v soncu in dežju. In smrt bo pomlad, bo spet življenje.
