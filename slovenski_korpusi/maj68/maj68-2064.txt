Bil je prelep potrošniški dan. Dan, kakršnega si lahko samo mislimo, pa še tedaj ni takšen, kot je bil ta. Zares je bil lep dan; vendar ne samo to. Bil je poseben dan. Bil je dan Velikega Potrošnika.
Že od ranega jutra so televizorji, radijski oddajniki in zvočniki polnili mesto z nežno, vzpodbujajočo glasbo, ki je potrošnike kar vlekla iz postelj. Vlekla jih je naravnost v centralno mestno velepotrošniško hišo, vabila jih je na osrednje praznovanje pod pokroviteljstvom samega Velikega Potrošnika.
Bil je zares izreden dan. Vsakdanjo potrošniško enoličnost so spremenili veliki izdelki z napisi kakor »Kupi me, ljubček, ne bo ti žal …« in »Primi me, potiplji me, tvoja sem …« in »Samo tvoj bom, vzami me … vzami me …« in »Vzami me, najboljši ta hip …« Nekateri, seveda najboljši izdelki, prava čast in vir ponosa, pa so bili opremljeni z magnetofonskimi trakovi in njihovi mehki, topli glasovi so neustavljivo vabili … Niti star zakrknjen nevarčevalec se jim ne bi mogel upreti.
In tako je tisto prelepo potrošniško jutro Mika, ki je bila vzoren potrošnik in vzorna varčevalka, vstala prej kot navadno, čeprav je bil čisto drugačen dan in ji ni bilo treba v službo. Slovesno se je oblekla v najnovejšo premikajočo obleko z vgrajenimi kamerami, ki so ob vsakem njenem gibu projicirali drugačen barvni vzorec, se nadišavila z najboljšo sintetično dišavno vodo, še enkrat skrbno poškropila svoje najintimnejše dele telesa z neustavljivimi dezodoranti in se vsa srečna odpravila proti velepotrošniški hiši, da vidi samega Velikega Potrošnika ter sodeluje v enkratnem programu, ki se je na kratko imenoval »Nakupovalne orgije«.
Takoj za vhodom so jo pričakale opojne dišave slovesno razloženih proizvodov in sintetične barve izdelkov so jo privlačevale kakor magnet. Vsa radostna, kakor varčevalec, ki se mu nasmehne sreča in dobi nagrado prav on, se je vrgla v množico razposajenih potrošnikov. Omamljujoča glasba jo je kar drsajoče vodila iz prostora v prostor. In povsod opojne dišave, magnetične barve in radostni obrazi njenih sopotrošnikov.
Kakor v čudežnih sanjah je predrsala vse prostore in ko je prišla do zadnjega, so zvočniki z blagim in mehkim glasom povabili vse prisotne, da se zberejo v osrednji dvorani, kjer se bo pod pokroviteljstvom Velikega Potrošnika pričela velika slovesnost.
In napočil je najslovesnejši trenutek. Iz opojnih barvnih izdelkov je nenadoma stopil Veliki Potrošnik. V trenutku je vsem zastal dih in Veliki Potrošnik je pričel svoj slavnostni govor. Milka ga je nekaj časa še razumela, vendar se je njegov glas počasi spreminjal v mehko valovanje, kakor da bi govorile največje svetinje – izdelki sami. Vse v njem se je spreminjalo v barve in vonje in povzročalo neustavljivo zvestobo in ljubezen do nakupovanja. Za hip se je vzdramila in videla, da se je pričel naslednji del slovesnosti. Kakšna lepota! Kakšen užitek!
Ta dan je bil zares poseben, kajti vsi zvesti potrošniki, ki so se udeležili slavja, so lahko nakupovali, kolikor in karkoli so hoteli. Seveda so nakupovali drugače kot navadno. Nakupovali so zastonj; plačali so samo simbolično ceno pri vhodu. Tolikšnega bogastva in razkošja Milka do tedaj še ni videla. Pomešala se je med potrošnike, ki so s pravo ljubeznijo in pobožnostjo kupovali televizorje, obleke, blago, vračali prodajalcem in spet kupovali isto ali pa kaj drugega. Kajti toliko izdelkov in tako bogatih niso videli še nikoli, kaj šele, da bi jih lahko kupili. Milka se jim je takoj pridružila in občutila je blaženo srečo nakupovanja in sladkost občutka, da so vsi eno, da so združeni v eni in isti ljubezni do izdelkov in Velikega Potrošnika.
Vendar je počasi postala otožna, kajti potrošniki so se vsi srečni med nakupovanjem tudi ljubili. Milka pa je bila še mlada, skoraj nedotaknjena in se zanjo nihče ni zmenil. Otožna in skoraj žalostna se je prepuščala barvam, vonjem in magnetičnosti izdelkov, ne da bi občutila popolne sreče.
Tedaj pa se je zgodilo nekaj neverjetnega. Prav takrat, ko je že petič kupila najnovejši in najboljši intimni spray-dezodorant, se ji je približal sam Veliki Potrošnik. Videla je samo njegove globoke, magnetične oči in nenadoma sta obležala med vsem razkošjem blaga, avtomobilov, praškov, vonjev, zvokov in drugih proizvodov. Veliki Potrošnik jo je ljubil dolgo in strastno in Milka do tedaj ni občutila tolikšne sreče. Začutila je popolno zadovoljstvo, srečo, ko se je zavedela, da je takšna kot vsi drugi, da je doživela popolno zlitje z vsemi sopotrošniki.
Kakor omamljena se je opotekala med potrošniki in vabečimi izdelki, pod srcem pa je že čutila novo, srečno bitje Velikega Potrošnika. Vse, kar je lahko pomislila v globoki hvaležnosti, je bilo nekaj besed: »Ne smem, ne smem abortirati …«
