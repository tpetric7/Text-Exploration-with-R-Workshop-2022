… po navdih so hodili sključenih glav k Modrecu, zares prvemu svečeniku mesta-polipa, njegova beseda jim je dajala pogum, jim bila nagrada, njegov zagonetni molk pa najbolj črno prekletstvo. Nekaj malega so vedeli o svetu, ki je ležal onkraj njihove polipnate trdnjave, vendar vse, kar niso utegnili nikoli izvedeti, ali bolje, tistega, kar niso smeli verjeti, to jim je bilo zaupano pri Modrecu. Vse, prav vse je bilo zaznamovano z njegovo besedo, njegovimi gibi, njegovimi sprehodi in če vse skupaj ni pomagalo, si je Modrec izmislil učen filozofičen igrokaz brez zadnjega dejanja. Tudi prišleke so morali zvleči v njegovo senco, in če je ugotovil, da ne kažejo nikakršnega zanimanja za njegovo modrost, so bili obsojeni na neusmiljeno molčanje.
Nihče ni bil večji prerok od njega. Puščal je svoje najzvestejše oprode, da so se svobodno pasli po tuji učenosti, toda ko je prišel njegov čas, jih je neusmiljeno zaplesnil v odvratne majhne živali, ki so bile vedno videti tako večne in neuničljive.
Toda samo Modrec je vedel njihovo ranljivost, živalce že dolgo niso bile nič drugega kot skrbno nagačene reči, brez drobovja, brez vsega, tole Modrečeve silhuete …
Zato si Modrec na vse kriplje prizadeva njih votlost spremeniti v veliko dejanje, v zadnje veliko dejanje. Zakaj samo takšno veliko dejanje bi bilo zadosti močna sleparija, ki bi v najzvestejših zatrlo željo po pravem in resničnem dionizičnem igrokazu …
Sprva, ko je dan še zadosti svetal in v svoji svetlobi prepričljiv si izmisliš lahkotno vrtenje okoli lastne invalidne osi. Razkošje pijane piruete čutov, potem nekakšen manjši upor zaradi znamenitih umetnih orhidej in na koncu revolucionaren podvig kot obračanje zoper Boga ateistov in lastno bistvo. Kmalu pa se odkrije skrhana podoba improvizacije, podoba otroškega vrtiljaka na ročni pogon. To je seveda šele obdobje, ko vso zadevščino skušaš uglasbiti, ne v durih, temveč v molih. Seveda, kar se da zapleteno, ker tak poseg zahteva izjemno bistrost. Veliko pozneje nebogljen ugotavljaš, da si revček, deseti brat ali nekaj temu na moč podobnega.
Preprosto in z naslado sanjariš o zamotanem kozmičnem kontrapunktu. Toda toliko, da znaš črkovati vso to brozgo, ves prevzet si od divje viharnosti. Jasno, nekega dne moraš spoznati, da si zeznjen, da te gravitacija potiska nekam, kjer ni tal. Gre ti na smeh kakor bebcu, zato te nosijo na rokah, vendar se obnašaš kakor meteor. Svetloba, ki jo izžarevaš odkriva svet trupel in svet, plebsa. Navdan z naivno glorijo spoznavaš v truplih povesti preteklosti. Nobenih povesti ni, samo trupla so, to je najbolj prozaična resnica. Zavistni plebs te zaradi tega vlači po gobcih, ker spozna v tebi svoje zatajeno razkolništvo. Vendar je to samo zvijača, zvijača zatajenih razkolnikov.
»BEDUIN, BEDUIN, BEDUIN, BEDUIN! …« kriči škodoželjen glas, glas prezgodaj skopljenega petelina, pa nisi beduin, vsi vedo, da si meteor ali pa tiger, tiger s papirnatimi zobmi, ideološki propagandni lepak, narisan zelo tehtno, tradicionalno, idiotsko, po možnosti z marihuano v čeljusti. Imperialistična kreatura. Zato proletarci, pazite se tigrov s papirnatimi zobmi, združite se! Seks je kibernetika, kibernetska kombinacija, skratka vse je zacoprano v tem panoptikumu. Tudi dobri, stari proletarci so zacoprani, proletarci od tu in tam, novi in stari. Prav tako so zacoprani zrak, voda in živali.
Vendar je v tej ceneni coprniji prostora le za mesto, mesto-polip. Nekje na spodnjem ali zgornjem koncu tega polipa, kar je pravzaprav nepomembno, tam, kjer polip izloča gosto umazano vodo, stoje lepe, široke kamnite stopnice in se položno spuščajo proti gladini izločka. Polipovo meso je staro in segnito, smrdi po vsem mogočem, najbolj pa je čutiti črevesje. Plebs, ki je navajen, da se po ves ljubi dan valja po stopnicah, se sonči in namaka v polipovem izločku, prava podoba Gangesa. Zares težko ločiš, kaj je smrad polipa, kaj pa smrad plebsa. Plebs je iz kateregakoli zornega kota podoben plazilcem iz davno geološkega obdobja. Leži na trebuhih, ravno tako kot geološko izumrli kuščarji, le žile na vratu ima nabrekle in polne krvi. Tudi nekaj psov se mota okoli.
Vse je treba opazovati v določenih časovnih presledkih.
Navadno se plebs teže odloči za ležanje na hrbtu, ker je to v njegovem moralnem kodeksu označeno za poniževalno, nerazložljivo, smešno. Zato so v nenehnem strahu, da jim kak zlobnež ne stopi na vamp, poln govna. Če si slučajno razpoložen za smešne dogodivščine in se ti ne ljubi kaditi, potem opazuj plebs! Kako se naravnost groteskno počasi in nerodno dviguje z iztegnjenimi rokami, vstaja, seda in se previdno namaka v polipovem izločku, drsi s koleni po stopnicah in se vrača na stara mesta.
Predvsem je treba poudariti neutemeljenost obsesije, ki te nenehno preganja. Plebs te ne opazuje, to je predsodek. Plebs v tem času prešteva cmoke v svoji prebavi in jih kombinira s konjskimi močmi svojih avtomobilov. Živ krst se ne zmeni zate ne za tvoje posrano meditiranje.
Čas, ko se zabubiš v mrežo misli, je zares nenavadno kužen. Opazuješ recimo žuželke, parjenje žuželk, in vse skupaj povežeš s predstavo o helikopterjih. Ideja, da bi se ljudje parili lebdeče v zraku kakor helikopterji, je osvobajajoča, je z eno besedo FANTASTIC. Torej parjenje ala Sikorsky.
V tej preklemanski rakasti sapi polipovih izločkov se človek nikakor ne more skoncentrirati, misli se zaradi tega razpno kakor rakasto tkivo. Največkrat jih zaradi tega poizkušaš uničiti, zatreti, ustaviti v napredovanju. Vendar nekaterim le uspe zadušiti ostale. Divja razpoka naenkrat zazija v rakasti celični gmoti, to ti omogoči beg, ki se konča nekje na robu polipovega ležišča.
Nekaj, kar diši po Antonioniju, le da je nekoliko drugače …
Iz ptičje perspektive se žična ograja loči od zidu samo po tem, ker deluje vitko in graciozno. Loči pa z elegantno krutostjo, naravnost sadistično razumsko, teniško igrišče od ostalega sveta. Svet je smešno skrčena peščica ljudi, ki ga v tem trenutku tvorita dva vojaka, ki sta se nemara z zvijačo uspela iztihotapiti iz kasarne, in zaljubljenca, ki sta se nemara iztihotapila iz območja majhnih resnic, velikih odraslih mamutov. Zelo tiho je. Sama topot nog je slišati, topot zdravih, debelih nog, ki ubijajo čas. Ubijajo ga počasi, sistematično, minuto za minuto, poleti drugače kakor pozimi, letni čas je tukaj samo zaradi lepšega, praktično in teoretično kot muhasta, neobvladljiva kaprica. Lepo je gledati, kako umira čas pod udarci loparjev in kriki razočaranja zaradi izgubljenih žog, mišičasti svetniki in svetnice boga-tenisa srborito cepetajo po rdečkastih tleh arene in vzdigujejo prah. Tudi oni so videti s ptičje perspektive, srčkani mali gladiatorčki, polni vitaminov in dobrih refleksov, torej ni nikakršnega vzroka za socialne paralele, ker je to v bistvu plemenit opravek, ubijanje časa, gledanega s ptičje perspektive. Sem pristaš izbranih iger za izbrane ljudi. Vendar obstaje še majhna pomankljivost v tej organizirani, plemeniti zabavi. Nekaj malega električnega toka bi bilo potrebno spustiti v ograjo, da bi streslo kakšnega zamišljenega plebejca, ki bi prodajal zijala tod okoli. Vse pa bi imelo na tak način obliko privajenosti, privajenosti na eleganco početja.
Vojaka zvedavo ogledujeta životno, priletno lady, ki si v potu obraza služi vitkost, videti je, kakor da tisto njeno krilce namerno ne pokriva vsega tistega obilja, ki nikakor ni namenjeno publiciteti izven žične ograje in ptičje perspektive.
Tam, od koder prihajata vojaka, ženske njenih let najbrž nimajo več svojih pravih pokazateljev vitkosti. Ah, kako velika je naša domovina in kako zagonetne so njene lepote!
V delti njegove zavesti znova zaplava razcefrana podoba trenutka, ko je spoznal kruljavega mladega bebca. Ne, nikakršen izvedenec za tenis ni, o tenisu ve toliko, kot veste vi recimo o spajkalniku, katerega vrti večji del dneva v rokah. Zabavno je ugotoviti, kako se je uspel pritihotapiti v plemenito zabavo tega teniškega popoldneva. Ne bojte se, ne bo vas gnjavil, izginil bo, preden boste prešteli do tri. Ni vsiljiv na običajen način, tega preprosto ne zmore. Njegove sanje so kič garniture raznih vrst in oblik, pomešane z krompirjem v oblicah, njegov penis ima obliko revolverja, ki mrzle ročice ogreje, kadar je preveč dolgčas in je človek osamljen. Njegovi prijatelji so o tem vedeli pripovedovati prave umazane romane. Zoprne polomljene štorije, zabeljene z primemo gestikulacijo. Zato zgodba ni brez svojega point d honeurja, toda ima svoj pričetek in konec na nekem obupno zasmrajenem šolskem hodniku z rogajočimi se mladimi grli najrazličnejših glasovnih intonacij, banalna zgodba. WE SHALL OVERCOME!
Kar se tiče spodobnosti, ne zamenjujte mojega heroja z kuharjem starega Karamazova, to bi bilo blasfemično. Moj heroj se ne spozna na juhice in konjačke, nikoli ga ne vrže božje in sploh ni zvijačnež. Morda je samo malo bolj sentimentalne nature, to je vse. Mi smo obdani s plaščem lažnive metafizične vzvišenosti, skovane vrag sigavedi kje in kdaj. Neuporabne zmote.
Moja forma je zamišljena kot forma strasti in njeno ime je »outcnitel«. Toda tudi to najdemo pri Dostojevskem? Vse najdemo pri njem, tudi tisto, česar ni. Smešna sorta, ta lupus pedagogicus, smešna in lopovska obenem. Paidea v XX. stoletju je zabloda vseh zablod, pes čuvaj družbene laži, lajavec na luno in podobne reči. Morebiti kot rokohitrec – nespretnjakovič, kateremu vsi poprej škilijo v karte in pome narekujejo pametno in počasi, kako in v kakšni meri naj bodo triki naivni. Zmene posebne sorte, »outchltel«!
Za žično ograjo jenjuje ubijanje časa, jenjuje počasi in z določeno gotovostjo. Na oder prihajajo že novi igralci. Glavno vlogo bo dobil nenavadno majhen cucek, ki ga vodi na vrvici šepajoča priletna gospa. Ščene je majhno kakor malo večja podgana. Vendar začne švigati po travi kakor živahna rjava iskra. Videti je zelo estetsko. Zelena podlaga, na kateri šviga rjava iskra, to je nova likovna zvrst, pes na travi formira gibanje, ki ni nikoli enako, ampak vedno drugačno. FANTASTIC.
Še je toplo in svetloba ne jenjuje. Zgoditi se mora še marsikaj.
Na robu zgodovinskih dogajanj beremo takšne izreke: »U toj zemlji Mozarta izvode na klaviru, a narod na lancu!« Morda ta izrek zveni celo melodiozno, toda je popolnoma brez bremena. Kako dolgo lahko traja tole mojstrstvo, ki se med drugim imenuje dolgega dneva potovanje v noč? Tega ne zvemo nikoli, prej bo spregovoril švigajoči pes in nam razložil bit svojega šviganja kakor trudni izrek na robu zgodovinskega preloma. Kaj je mojstrstvo? Mar je trudni zmešani happening na zeleni podlagi, zvodniški smrad polipa? Toda prav zares nas vodijo kakor lahko poskočno čredo, čredo, dobesedno vzeto iz temeljev zgodovinskega materializma, čredo, ki se nerodno postavlja na zadnje noge, kadar ji vržejo kost. Zvedavo renčimo na mimoidoče in znamo presunljivo zabevskati. Vse pa je odvisno od sovražnika, katerega izmenično bruhata na nas nebo in zemlja. Sovražnik je vedno na preži, tako da zlahka prestreže kost, ko je še v zraku. Če potujemo po dnevu, a svetloba tega dne pojema, okoli naše invalidno zasukane osi se je nabralo že toliko pajčevine, da se os počasi ustavlja. Upor zaradi umetnih orhidej slabi, vedno bolj medel je. Pojmo, pojmo pesem o sovražniku, pojmo jo zaradi tega, da ga z pesmijo oplašimo in vznemirimo ter da nam nikoli več ne prestreže kosti, ki je namenjena samo nam …
Dok mi spavamo neprijatelj radi Dok mi radimo neprijatelj smišlja. Dok se mi zezamo neprijatelj kombinuje. Neprijatelj je uvek budan. Neprijatelj ne traći vreme. Neprijatelj ne miruje dok nam ga ne spusti. Neprijatelj traži najbolji spust. Neprijatelj proba spust na snagu, ali pampur. I mi konja za trku imamo. Neprijatelj, onda spust od pozadi. Opet pampur-peta kolona i ostalo. Neprijatelj ne popušta. Neprijateljski i dalje. Neprijatelj kroz lektiru i izmedju redova. Mi naočare pa kroz ružicu. Nema prolaz. Neprijatelj ne odstupa. Dodaje vazelin, briljantin, glicerin, anetirid, niveu, koldkrem, Helenu RUBINŠTAJN i masku od krastavaca. Ne pomaže. Neprijatelj opet a navalentno. Traži meko, al mi tvrdo. Curik njemu. I opet do sto i natrag. Uvek isto. Vozi nekrijatelj – al' u rikverc. Neprijatelj digne ruke. Okane se djavola. Poveruje u nas. Najzad meko.
Nič ni bolj smešno kot nekatere znamenite fraze, včasih se samo nasmehnemo in rečemo: »Prizanesite nam!« a kaj, ko nam potem vseeno ni prizaneseno. Moledovanje je tukaj brezupen poizkus omečiti, zgodovino. Natanko to in ker se zgodovine ne da pretentati, jo moraš podkupiti ali postati klovn. V velikih kozmetičnih salonih zgodovine imajo glavno besedo krojači, pleskarji, manikerji in podobna svojat. Zgodovino je treba vedno pomlajevati, ji dajati novih transfuzij.
Zato še vedno stojiš in nisi bolj človek, čeprav je to kilavo bitjece onesnažilo že tudi druge planete tega kozmosa. Nisi bolj človek in tudi ne boš, s človekom se tolažijo vinski bratci na svojih odprtih seansah, ko že s težavo premagujejo gravitacijo svojih bedastih modrovanj. Neudobno postaja na tem planetu, vedno hladneje je in sapa polipa seže v vsak kotiček. Up dobiva razsežnosti zavaljene cipe, ki ni bila nikoli preveč dobra, zato ji laskanje kaj slabo pristaja. Marsikaj je bilo povedano, le tisto odločilno še ne, morda tudi nikoli ne bo, vrag si ga vedi …
THINGS GO BETTER WITH COKE!
