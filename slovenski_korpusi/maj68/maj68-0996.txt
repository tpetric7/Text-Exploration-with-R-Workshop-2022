1.
Bronasti odsevi sončnih poti
2.
Napet jeklen lok je kakor let mrtve ptice
Kot dolgonogi pelikani se med travami sprehaja rastoče sonce
Med listjem visokih borovcev se pretaka kovinski zvok hladnih rezil lune
Vrhovi dreves so polni ptičjega molka
Padajoče sonce zapira utrujenost izgovorjenih besed po dežju zadišijo trave
In njihov vonj je v zrcalu dneva
podoben petju ptic noči
Opotekam se skozi bridkost molka
Skrivnost klečečih dreves me omamlja In skozi rogove večera me vabijo kovinske ptice z nemim ječanjem
Na izpraskanih prsih nam počivajo žrtvovani bogovi jutra z osutimi rokami
Njihovo domovanje se je pomaknilo v prostranost senc
V odsev sonca na luni
Zrelo sadje je dozorelo In polni plodovi so se pogreznili v votlost odrekanja
V norost čakanja
3.
Plot večnosti ločuje enoličnost od brezkončnosti
4.
Ustvarjeni smo da spoznamo laž sonca
Odmev svetlobe je pekoč
Preproge zablod ubijajo mirnost našega bega Vrnitev skozi vrata dreves nas ne more rešiti
kajti na oni strani se vedno pojavlja puščava
Po poti vrnitve
Po poti bega
se vračam v svet ki je hujši od pekla
Brezumno se hočem zavedati senc In brezpomembnosti bežanja
Zlomljena luna pleše razbita nad strunami noči
Bridkost je podobna slutnji in nemiru odprte krste
In slutnja je podobna črni pegi na zrcalu sonca
Kretnje in gibi podob v odsevu vetra so kakor moje življenje
