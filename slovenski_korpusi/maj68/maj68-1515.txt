vsi smo ubogi na duhu a še nas zmehča zagotavljanje da smo pametni da smo ljudje reči pa ne sme nič zmehčati še nas ježi obračun z množico ki nas obmetava s svojimi iztrebki reči pa ne sme nič ježiti reč je umirjena stanovitna ne oponaša in ne ustvarja dovolj ji je da je in je neuničljiva dobro je biti reč katerikoli velikosti katerihkoli let sneti s sebe plašč lepote in plašč kože ker reč je kdor ne ugaja dobro je pozabiti da si imel roke iz rastlinskega tkiva in da si bil v rokah oblasti kos prediva in da si bil v rokah nasilja upognjen za lok po katerem puščice v nič brne dobro je pozabiti da je bil avgust mesecev kralj in da so bile naše žene z njim poročene ne z nami dobro je pozabiti da si lahko kaj zapomniš od tega sveta in kako si prižigal svetniški sij okoli smrdeče glave preteklosti pa smo pozabili vprašati štorkljo od kod je nosila ljudi zdaj je prepozno je že reč postala je že postala štor
bili smo voli okoli jasli in smo tulili: preljubi še malo pa bodo lezli skozi šivankino uho bili smo in smo čakali in dočakali prihod reči
to je resnično čas reči mrtvi planet je njihova vladavina one so bile dolgo zasužnjene zasramovane zdaj vladajo in vračajo razlomile so nam krožnike ubile sklede raztrgale želodce prelomile pladnje človek bo žrd za gnoj in prah in nič več njegovi splavi ognojki prisadi malokrvnost apatija bacili pobitost nič se ni splačalo ne ni se izplačalo postati padla reč
kako smo podaljševali pokrajine tja čez obzorja kako smo oklicevali godove češenj hrušk in jablan vsemu svetu kako smo se sramovali sorodstva z rečmi zametavali smo jih a pisano je: poberite vse kosce da se ne končajo zdaj je človek tisti pobrani kosec in ne roka ki pobira mojbog
zakaj pa ni znal užiti uživanja zakaj pa ni znal obupati nad obupom zakaj pa je bil mesena hostija na jeziku mrtve narave zakaj pa je spuščal po vetru ladjice let v imenu odvisnosti odgovornosti in spoštovanja o reči ki ste me obstopile
bele človek laja ko polarna lisica med vami sive vohlja ko hermelin za vami črne razjeda vas ko prestradana činčila rumene koplje za vami s kremplji ko kuna oranžne zalezuje vas ko podgana pižmovka rdeče iztreblja vas ko nerazsodna nutria vijoličaste dobro da se mu ne morete oglasiti modre ker bi sprožil v vašo jazbino lok zelene z vami se preponosen noče ploditi rožnate dokler ga ne zravnate z gnilo prstjo rjave življenje po vaši podobi ni zanj pomembno tuleče sprijaznjen je s trpežnostjo pojmov svetilne pere se smrdljivec v raztopljeni kovini zvoneče prične se vrteti nazaj ko se dovrti rešetkaste je v resnici poneumljen prsten gejzir prečiste ki mora brizgniti in prah za seboj poplakniti brezmadežne o da bi slišal vsaj enkrat vaš posmeh častivredne o da bi stopile na mesto njegove žene gole vsaj eno noč za ljubezenski obed ravne da bi bile njegove ustnice še bolj razsekane hrapave ve bi mu premenjale umazano rjuho strme odrle bi njegovo posteljo in nesramno mežikale zgubane se dobrikale sikale vanj ga pikale gladke po dvorišču pod trebuhom kodraste nažlebkasne pernate izbočene vdolbene krov a krov b krov c krov d krov f postal bi vaš plevnati otep blebetave ve bi mu rekle: naj ti ho ko nam ime česnave ve bi mu rekle: naj ti bo ko nam ime godrnjave z njim hi sklenile zavezo pretkane odtočne zapiralne dohodne odvodne nič novega bi rekle:
ta ni naš ljubljeni sin to je samo naša sirota ki po našem svetu postopa
o reči ki ste me obstopile o reči ki ste me obstopile ve ga vračate sebi in zemlji brez vzgoje in brez povelj čas ga pljune med vas krušni čas njegove besede postajajo skodele in jih drži v roki in ponuja ali pa tudi ne da da premagani vedno tako lebdijo da tonejo za seboj na potopljeno celino
