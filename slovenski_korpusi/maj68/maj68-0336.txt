V basnih se lahko brez škode pretirava. Vsaj načelno je tako, medtem ko se v naravi vedno najde človek, ki v bedni glisti brez glave prepozna samega sebe in nato brezglavo črviči avtorja. Ta pa po navadi ne misli nič prepovedanega – to nam zagotavlja ustava. Zanimivo pa je, da se primerki brezglavih glist prepoznavajo praviloma vsaj paroma. Sedaj pa basen:
Živel je kralj, ki se mu je zdehalo. Tov. gospodu-kralju se je zelo zdehalo. Vladanje ga je pričelo utrujati in dolgočasiti. Njegova ustavna monarhija je na svoji poti v socializem tekla kakor dobra ura in mnogo je bilo uspehov, ki si jih je tov. gospod-kralj Lev lahko zapisal v svoj dnevnik. Naj naštejem nekaj teh uspehov: mačke in psi so se pretepali med seboj samo še na skrivaj, volkovi so klali nedolžne ovčice samo še kar se da potihoma itd.
In ker kralj ni imel ničesar več početi, si je pričel graditi nov brlog. Nato še enega, drugega, končno pa je spoznal, da opazovanje rovk, kako grebejo po zemlji, ni nič kaj zanimivo. Preusmeril se je. Strokovnih kvalifikacij ni imel, pa jih zaradi svojih okončinskih kvalitet niti ni potreboval. Kljub temu se mu je čez nekaj časa tehnologija obiranja orehovih jedrc zazdela neprimerna svojemu znanju. Kljub seznamu dejavnosti v kraljevini se tov. gospod-kralj Lev ni mogel odločiti za svojega konjička. Osebno je imel rajši odrasle kobile, z dobro prekrvavljenim mesom. Glede na kvalifikacije in visok položaj pa je vendarle poskusil srečo v dveh različnih panogah – ginekologiji plazilcev in umetnosti pletenja pajčjih mrež – vendar, ker je njegova tov. soproga torbico iz kačje kože že imela, pajki pa tudi za leve niso užitni, z vsem skupaj ni bilo prevelike škode.
Privatni problem tov. gospoda-kralja Leva je bil rešen šele z ekonomijo; pričel se je namreč ukvarjati tudi z njo. S svojim znanjem (v glavnem samo, kako se zalezuje govedo), je reguliral gojenje lucerne. Reorganiziral je proizvodnjo kokosovih orehov.
Ker o teh stvareh ni ničesar vedel, je proizvodnja stagnirala. No, kljub vsemu se je vse končalo srečno – zajci so jedli travo, opice sladke koreninice.
Težava je samo v tem, da meni niti trava niti sladke koreninice ne teknejo.
