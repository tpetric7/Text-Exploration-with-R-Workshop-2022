Kmečka bajta, oče ji je zamenjal slamnato streho z opečnato, dimnica, vsa črna in smolnata, v kateri se je neznana stara mati prehladila za smrt, oče jo je zrušil in sezidal novo belo kuhinjo, da sva z mamo jokala v njej; tiho, neopazno, neslišno vsak zase.
Stare skrinje, z bratom sva jih pometala s podstrešja in potem pila vino za malico, ker sva opravila pomembno delo.
Poti okrog njiv in senožeti, prehodila sva jih s tresočo dedovo roko.
Smreke na Jelovici ̶ vsi dedje so jih varovali za stara leta, da bi ne bili osamljeni in lačni, pa so jih logarji obsekali s sekiricami in poštempljali z nezbrisnimi pečati štorov.
Poti na Brezje za krstami, za usahlo krvjo moje krvi, za spori, ljubeznimi, sovraštvi, ki so se zlili v zemljo.
In gore, gore, kamnite in gozdnate, pete maše, zvonovi, zvonovi v ušesih in vlak in prvi korak v svet in zvenenje kamna, ta monotona pesem očetovih rok, breg, mehki vlažni breg, Sava, zaušnice, potepanja in bojazni, pečen krompir, osmojeni lasje, zažgana koruza in mah in dvoje svetlih oči, dvoje poševnih oči in glas, dušeči glas, nezemski glas, pesem, nikoli več je ni znala zapeti, nikdar več ni imela tako poševnih oči.
In bombe, letala, streli; kamion mrtvih talcev drug čez drugega, nekdo se še v mukah premika, čelade, čelade nad njimi, kopita, cevi, reflektorji, rafali skoz noč tja čez Savo, rafali, salve, govori, mitingi, povorke, baklade, bakla v roki in hripavo grlo, govori, sovražniki
in vprašaji v očeh.
