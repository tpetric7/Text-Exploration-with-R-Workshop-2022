Dne 3. 8. 1971 sem okoli poldneva čakal na avtobus pri hotelu Planika v Črni na Koroškem. Šofer je rekel, da bo kmalu prišel in je odšel z receptorko nekam za gospodarska poslopja. Vroče je bilo, sandale so se mi lepile na podplate, vsedel sem se na klop. Okoli klopi je bilo nasutega veliko belega apnenčevega peska, po njem pa so lazile mravlje. Bile so majhne črne, velike črne in velike rdeče (a vse to sem opazil šele pozneje), veliko jih je bilo. Pravzaprav sem se mravelj zavedel med tem, ko sem blodno strmel v tla in se je tam nekaj premikalo. Bila je ena izmed velikih črnih mravelj, ki je vlekla drugo veliko črno mravljo. Najprej sem si domišljal, da je ta druga le poškodovana, a ko jo je prva odložila pri posušeni bilki pod menoj, sem videl, da je najbrž mrtva, saj je obležala povsem nepremično. Mogoče je dajala vtis živčnosti, ker se je prej njeno telo odbijalo od robov peska in ga je prva mravlja stalno prekladala in prevračala.
Kakorkoli, druga črna mravlja je obležala ob bilki povsem negibno, medtem ko je prva odhitela pod klop in verjetno še kam naprej. Zasledoval sem jo z očmi, dokler ni odšla že tako daleč pod klop, da bi se moral že kar preveč skloniti, če bi jo hotel še opazovati. Prepričan sem bil, da se bo vrnila po prvo in sem zato obdržal oči na njej.
Vendar prve celo minuto ni bilo nazaj. Začel sem se dolgočasiti in sem se domislil, da bi kakšno drugo mimohitečo mravljo usmeril k mrtvi in videl, kaj bo z njo storila. Da bi bil plen še vabljivejši, sem k njej položil še mrtvo mravljo s krilci, ki je ležala na šopu trave pod klopjo.
Čez nekaj trenov sem 50 cm stran od mrtve mravlje opazil majhno črno mravljo, ki je z leve hitela proti meni. Nisem je hotel preplašiti, torej sem samo postavil nogo na smer njene poti in upal, da jo bom napotil k mrtvi mravlji in tisti s krilci, ki sta ležali nekoliko bolj levo. Vendar majhna črna mravlja ni postopala po mojem načrtu. Hotela je enostavno obiti nogo in nadaljevati pot proti meni.
Z nogo sem ustvaril hribec, ki naj bi jo zadržal pri njenih ubežnih foskusih in periodično premikal nogo v polkrogu, katerega središče sta predstavljali mrtvi mravlji.
Vendar se je po vsem tem novodošla majhna črna mravlja le še bolj zbegala, skakala je sem ter tja, se umikala moji nogi, skakala pod njo in močno sem moral paziti, da ji nisem oddrobil glave ali kakšnega drugega dela njenega črnega telesa.
Vedel sem seveda, da je, splašena kot je bila, mrtvi mravlji, tudi če bi jo prej, sedaj ne bosta več zanimali.
Umaknil sem nogo in jo prepustil samo sebi. Vendar je znova postopala različno od mojih pričakovanj. Povsem se je obrnila in čeprav ji je bila pot prosta, je hitro odplezala v smeri, iz katere je prišla. Nisem se več zanimal zanjo in sem se osredotočil na tisti dve ob bilki. Tista, ki je privlekla črno mravljo, se še vedno ni vrnila, ta pa je, prav tako kot tista s krilci, še vedno ležala povsem negibno, ničesar ni počela, tako da sem se spet začel dolgočasiti.
Gledal sem okrog, pričakujoč prvo mravljo, a videl sem le nekaj velikih rdečih mravelj, ki so izginjale v drobnih luknjah na meji peska in betonskega robnika, ki je delil cvetlični nasad od poti, ob kateri je stala klop.
Obrnil sem oči proti avtobusni postaji, kajti z robom zenice sem opazil tam neko gibanje. Prihajala sta šofer in sprevodnik, torej sem moral pohiteti. Prav zares sem si želel vedeti, če se je tista druga vrnila. Vstal sem in iz same zlobe vrgel mrtvi črni mravlji in tisti s krilci pesek v oči.
