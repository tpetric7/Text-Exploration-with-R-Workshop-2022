Čas beži, celuloidni trak se vrti, kamera brni … Bordojsko rdeči ptiči spuščajo se nad Ljubljano. Kdo študentov se boji?
Prihajajo, sukljajoče se pipe, izpite steklenice, prsa vznemirjena, prihajajo, želje neizpolnjene. Kdo se boji študentov?
Pepelična sreda. 2.35 Nora ura. Tišina. No, le mirno kri, okravatenci, odišavljenci, vaš parfum se še ni izdišal. Mirno kri, nobene paranoje. Hladno, hladno. Bili ste v mestnem teatru, videli ste Vitraca. Gledališča Glej skrbi za vaše ugodje. Ne bojite se gledališča Glej.
Ampak takole – med nami, zoomiral sem nekaj pošastnega. V tej Ljubljani pa res zmerom kdo štrene meša. Neka skupina zaverovancev, ki jo imate gotovo še v podzavesti, je spet pričela z vajami: Pupilija Ferkeverk. Mladi ljudje, mlada kreativnost. Z bordojsko rdečimi krili. Kdo se boji Pupilije Ferkeverk? Čemu naporni kondicijski treningi? Kaj obetajo prepotena telesa? Zakaj se vadi Tomaž Kralj s flipperji? Kdo se Tomaža Kralja boji?
Nova veja študentske kulture, Zbirka Tribune. Knjige mladih avtorjev, eksperimenti govorice, ki je vedno jasnejša, prevodi najaktualnejših tujih literarnih del. Vas zanima, vas žgečka? Kupite sveže tiskane norosti: ročne bombe, male žepne eksplozije. Kdo se boji študentskih publikacij?
Ne, ne, ne dam se, ni se še trak iztekel. Zoomiram sobote, nekaj se dogaja v naselju. Radio Študent. Eksperimentalni program. Zjezili se boste, brž bo popoldne mimo. Sodelujte, eter vas odpira med galaksije Prisluhnite Neumnostim Marca Slodnjaka + Boba Cizeja. Zooom … trk … tk … tk … tkk.
Tišina, 2.55 Tišina.
