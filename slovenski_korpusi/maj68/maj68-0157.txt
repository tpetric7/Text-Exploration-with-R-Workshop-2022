monodrama
Dnevna soba.
Oprava, slike in ostale drobnarije kažejo, da veže stanovalce ljubiteljski odnos do umetnosti. Okno. Na lévi zavesa, ki loči sobo od kuhinje.
Vstopi Andreja.
Pod domačo haljo nosi črno obleko. In tudi v rokah polno črnine: črn plašč, črn klobuk s črnim pajčolanom, črna torbica, črne nogavice. Vse skupaj vrže čez stol.
Gre po čevlje. Ogleduje si jih. Potem jih nese k stolu in spusti na tla. Nečesa se spomni. Vrne se k vratom in pokliče s praga:
Meta! Meta!
Posluša.
Odšla je. Obleče se in meni nič tebi nič gre. Rekla sem ji, naj počaka. Ona pa:
»Saj veste, kako racam, gospa, dohiteli me boste.«
In zdaj lahko preobrnem stanovanje, da bom našla, kar iščem. Preneumno. Pogled ji na nečem obvisi. Stopi na hodnik in se vrne s šopkom. Zamišljeno zapira vrata.
Rože. Rože, rože … Sveč pa nikjer.
Če jih ni sama vtaknila v torbo … Zmedena je dovolj. Nekaj ji šine v glavo in potlej … Norost, da sem jo sploh poslušala – :
»Zdaj, ko ste toliko pri močeh, zdaj morate na pokopališče, gospa.«
– Moram? Zakaj, Meta?
»Zaradi ljudi, zaradi jezikov. Od pogreba vas nihče več ni videl na grobu.«
– Bi me moral kdo videti, Meta?
»Prav bi bilo, gospa, če bi vas videli.«
– Bolna sem bila, ves čas samo v postelji. Mar ne vedo ljudje?
»Vedo, a nihče prav ne verjame v bolezen. Namigujejo.«
– Kdo namiguje?
»Vsevprek. Slišim tu, slišim tam, čeprav nočem, čeprav ne verjamem …«
– Nič se ne izmikaj. Kdo namiguje?
»Močvirje, gospa. Mesto je ko močvirje s stoterimi izvirčki; nikoli ne vemo, kje je glavni.«
– Nekje si slišala. Meta, kdo ti je rekel … Ali pa sama namiguješ?
»Zaboga, gospa! Jaz? Res mislite, da bi lahko jaz?
– Dobro, dobro … Potlej pa moški, ki hoče z menoj govoriti. Je bil on? Je on tisti, ki namiguje?
»Ne. Sploh ne. Niti z besedico ne. Pride, pozvoni in vpraša, če ste še bolni in kdaj boste toliko pri močeh, da bi lahko z vami govoril. ‚Zgolj formalnost,‘ pravi. ‚Ne mudi se, naj si gospa opomore,‘ pravi. ‚Se bom že oglasil spet,‘ pravi. Vsak teden tako. Nikoli nobene druge besede.«
– Vsak teden. Meta? In zmeraj na isti dan?
»Zmeraj na isti dan, gospa. Danes je štiri tedne in danes je četrtič pozvonil. Bilo je pred štirimi tedni, na današnji dan. – Se spominjate, gospa?«
– Molči!
»Gospa, na pokopališče morate. Morate.«
– In kaj si mu rekla prejle, ko je zvonil? Po pravici povej, kaj si mu rekla.
»Rekla sem mu, no, da se oblačite … Naj vas ne moti zdaj, naj pride zvečer, ko se boste vrnili s pokopališča. To sem mu rekla.«
– Pa on?
»Začuden je bil.«
– Začuden? Nad čem?
»Rekel je: ,Pa ne, da misli gospa na grob?ʽ…«
– Nič drugega?
»Vesel je bil videti, ker ste si opomogli. Nasmehnil se je in vprašal: ,Torej je že toliko pri močeh, da bom lahko z njo govoril?ʽ…«
– Še kaj?
»Ne. Samo to.«
– Kaj misliš, Meta, zakaj tako vztrajno trka na vrata? Kaj hoče? Se ni nikoli predstavil?
»Nikoli, gospa. Videti je … ne vem, kako naj rečem … A vseeno ne more prikriti, kdo je.«
– Hočeš reči, da je …
»Mislim, da je … Tem ljudem se pozna po glasu, po hoji, po gibih, kdo so in kaj hočejo, četudi jih ne gledaš v obraz. Zato vam pravim, gospa: morate na pokopališče. Čim dlje boste odlašali, slabše bo …«
Mahoma jo vznemiri misel. Prisluškuje. Steče k oknu in pogleda na ulico. Nekoga opazi. Stopi za zaveso in preži.
Tam, ob živi meji. Na drugi strani. Sprehaja se. Zdaj ga je skrila senca, vsrkala ga je vase. Ni. Je. Skoraj ga ni.
Živci. Moj bog, če niso samo živci …
Niso. On je. Plamenček. Prižgal si je cigareto. Premaknil se je. Naprej gre. Tak je, kot ga je opisala Meta. Kravato si popravlja. Na uro gleda, kot bi čakal na zmenek. Zaigral bi rad naključnega sprehajalca.
Ta hoja, ta drža, ti gibi – spominja me na … na … Na koga že? Pa obraz? Obraza ne vidim. Mrak ga zakriva. Klobuk si je pomaknil na oči. Na rokah ima rokavice; popravlja si jih, vsak prst posebej nateguje. To vidim. Obraza pa ne. Kot bi ga ne imel. Kot bi bil brez obraza.
Na koncu ulice je. Dva, trije koraki še … Dolga razpotegnjena senca se vleče za njim. Se bo obrnil? Ne. Za kostanj je stopil. Senca ga izdaja. Stoji. Čaka. Koga? Mene? Videl je Meto, ko je odšla in zdi se mu čudno, da me ni od nikoder. Najbrž misli, da ga je nalagala. Najbrž se sprašuje, če se mu nisem izmuznila. Morda pa sploh ne verjame, da bom šla zdoma …
Zave se, da počenja nekaj mimo svoje volje, proti volji. Pomane si oči. Potem, čez čas, gre k mizi.
Nič ni bilo. Bil je naključen sprehajalec. Bila je senca. Bil je privid. Nekdo pač, ki je kar tako, brez cilja, taval v mraku. Bil je naključen sprehajalec. Bil je … bil je … Nič ni bilo.
Zdravnik pravi: živci. Ja ja, seveda … živci. Samo živci.
Sede. Ogleduje si nogavice. Počasi si jih natika na nogo.
Ne, ni bila samo senca. Nekdo je res šel mimo hiše. Moški je bil. Cigareto si je prižgal in ko je hodil, si je nategoval prst za prstom na rokavicah. Senca ni bila. Naj pravi zdravnik, kar hoče, niso le živci. Malo majčkeno že – a ne samo živci.
Meta pravi … Če ne laže, seveda … Nič preveč ji ne verjamem. Odkar govori s tistim poudarjenim glasom: ,Gospa, na pokopališče morate,ʽ ji zmeraj manj verjamem.
Govori, kot bi kaj vedela. Pa ne ve. Ne more vedeti. Sploh ne. Takrat je ni bilo doma. Nikogar ni bilo. Niti mene. Dokazano je, da je bil sam, da je storil sam. Vseeno se mi zdi, da se v Metinem glasu spreletava senca sumničenja. V taki zmedeni glavi se marsikaj izcimi. Nekdo nekaj namigne in potlej tuhta in melje za deset let nazaj vsako nadrobnost. Vseh najinih prepirov se spominja, tudi tistih, ki sem nanje že sama pozabila. Tudi za Marijo je vedela. Večkrat je rekla:
»Vzelo vas bo, gospa, če si boste tako gnali k srcu.«
Za Marijo so najbrž vedeli vsi, čeprav je prikrival, dokler je mogel. Meni ni mogel prikriti. Preden se je zgodilo, sem vedela, preden je legel k nji. Mož mi je bil – kako bi ne vedela?!
Ampak govorice in Metino namigovanje: ,Na pokopališče morateʽ… ? – Ne ne, tega nihče ne ve! Nikomur se niti ne sanja.
– Živci. Samo živci.
Da bi se bila sama izdala? Tiste dni po pogrebu? V vročičnih blodnjah? Ali kdaj prej ali kdaj pozneje? Kdo ve. Morda. Ne verjamem. Ne zdi se mi verjetno. Pa vendar je rekla Meta takoj po tistem … po tistem … po tistem … Kako je že rekla?
»Čim dlje preudarjam, gospa, manj razumem.«
– Kaj spet?
»Gospod ni nikoli hodil v kuhinjo, še kave si ni sam natočil. Če je kdaj legel, je zmeraj le v svoji sobi. Zdaj pa na lepem k štedilniku, leže na moj povaljan divan in odpre …«
– Molči!
Začudeno me je pogledala. Nič več ni rekla, samo gledala me je tako … tako … Groza. Kričala sem in nisem nehala, dokler ni odšla. Odtlej ni nikoli več omenila Miloša. Vsaj naravnost ne. Namiguje pa. Mimogrede, komaj opazno. Bolj z glasom kot z besedami.
– Živci. Samo živci.
Od kod pravzaprav govorice? Meta pravi: močvirje s stoterimi vrelci. Eden je lahko njen. Kdo ve, če ni kje zinila, nehote, v blebetavosti? Najbrž ni nič hudega mislila in ji je kar tako spolzelo z jezika: »Veste, ne zdelo bi se mi čudno, če bi storila gospa. Hudo je trpela. Vsak dan sta se prepirala. Na koncu je bila z živci. Ampak, da se je tako spozabil gospod? Ne gre mi v glavo …«
Dovolj, da je omenila na cesti, v trgovini, na trgu. Ko povodenj se širi in raste. In tako jim je najbrž prišlo na uho; staknili so glave, ugibali, rekli:
»Že res: samomor. Le okoliščine so malce nenavadne. Predvsem pa ni čisto jasno: čemu?
V poklicu uspeh, v družbi uspeh, pri ženskah uspeh. Tole bi si kazalo nekoliko pobliže ogledati. Diskretno seveda, da ne bo škandala. Znana osebnost je bil. V resnici oba: on režiser, ona igralka … Najbolje bo, če pošljemo tega in tega; uglajen je in spreten. Nobenega uradnega zasliševanja, nobenega vdiranja v hišo. Le vljuden obisk, ne zdaj, ko si bo opomogla, pa nevsiljiv razgovor in potlej, pri kavi, nekaj vprašanj, spretno nastavljenih zank in …«
Tako nekako so mu morali naročiti. In zdaj hodi možak, zvoni in vprašuje pri vratih, kdaj bi utegnila govoriti z njim … A čemu preži okrog hiše? Čemu se skriva in pohajkuje?
Preneha z oblačenjem nogavic in steče k oknu. Skrita za zaveso pogleda na ulico. Nikogar nikjer. Počasi odgrne okno.
Ni ga. Zdaj ni nikogar nikjer. Prazna ulica. Luči gore; videla bi, če bi hodil. Tudi če bi stal tam, kjer ni luči, bi ga morala videti; še zmeraj je mrak. Bil je naključen sprehajalec. Bil je naključen sprehajalec.
– Živci. Samo živci.
Nasloni se na okno. Gleda ga kot nekaj živega, blizkega, nekaj, kar je vezano z njenim življenjem. Podpre si glavo in strmi predse, z notranjimi očmi pa blodi za obzorji minulega.
Okno. Moje okno. Okno pričakovanj. Okno obetov. Okno žalosti. Koliko noči sem preslonela ob tebi, okno! Priča nemira, strahu, groze! Od prve ure, od prvega večera, ko sem ga čakala. Ko še nisem nič vedela. Ko sem le slutila. Bila je prva noč. Vse noči potlej, ki sem jih preslonela ob tebi, okno okence, se prelivajo v eno samo, tisto prvo, ko –
sem visela čez tvoj rob, okno okence, in zaman iskala, česa naj se oprimem. Mesec je vabil k sanjarjenju. Nisem se mu dala. S kamnom dedne groze sem tonila. Klicala sem te. Lahko bi me bil rešil. Takrat. Bil je še čas; uteži na uri se še niso premaknile. Tebe pa ni bilo. Ni. Bila sem daleč od sveta, na robu. Svojo usodo sem vezala s tvojim življenjem in drgetala. Z glasom srca sem te klicala:
– Kje si? Pridi, za božjo voljo, pridi že vendar! Ne pusti me vso večnost čakati!
Nisi me slišal. Glas je bil ko negoden ptič; tu, v meni, je vzprhutaval in ni in ni mogel iz gnezdeca. Ko senca sem visela in te čakala. Čakala.
Daleč, nekje v drugem svetu, so zaškripala vrata. Koraki; tiho, po prstih. Slišala sem, kako si tipal za lučjo. Ko si jo prižgal, je dobil svet razumna razmerja in z glasom mrliča sem ti rekla:
– Nikar, Miloš.
»Kako da ne spiš, Andreja?«
– Ugasni luč!
»Samo toliko, da pokadim cigareto, Andreja.«
– Ugasni, ti pravim.
Z očmi si me prebadal ko z noži. Nisem ti pokazala, da boli. Korak za korakom si se plazil k oknu. Čutila sem, da se bližaš, pa se nisem ozrla. Ko utopljenka sem visela na oknu, da bi prikrila drhtavico. Obstal si za menoj, molčal in lovil ravnotežje. Potlej, čez čas, ko si začutil v molku težo očitanja, si tipaje začel iskati sidro moje odtujenosti:
»Sanjariš, Andreja?«
– Ne.
»Ne moreš prikriti, Andreja.«
– Ne.
»Si me čakala?«
– Ne.
»Veš, zakasnil sem se. Bil sem …«
– Nikar ne govori, Miloš! Prosim.
Glas me je izdal in za hip si okleval. Potem si se naslonil na okno, tesno ob meni, in mi s sapo priklical mravljince na vrat. V tebi se je prebudil izzivalec:
»Pa ne, da je gospo prikovala mesečina? Nekoč – se spominjaš – si rekla …«
– Ne.
»… Rekla si, da v mesecu vidiš rožo. Nocoj se je kakor vrtnica razcvel. Kaj misliš, kdo jo vse trga ta hip?«
– Nič več mi ni roža. Vse drugo ko roža.
»Gondola?«
– Solza.
»Ni originalno, Andreja. Reciva raje hlebec sira. Zaljubljenci grizejo vanj.«
– Prstan, ki ga je nekdo zavrgel.
»Ničvreden cekin. Še prgišča sanj ne dobiš zanj.«
– Kolovrat s tanko belo prejo.
»Zlat gumb na modri obleki.«
– Mesec v Valpurgini noči. Prav tak je kakor v Valpurgini noči.
Igra podob in odkrivanja. Omrtvičenost je popuščala. In sva se srečala: zlate gumbe je nosila na modri obleki. Ona. Gretica ob starem kolovratu. Ona. Tvoja režija Fausta. Ona. In nad odrom je na vrvici visel mesec podoben cekinu.
– Kako je bilo v gledališču, Miloš?
»Nič posebnega, Andreja.«
– Dobra predstava?
»Kot zmeraj.«
– Pa igralci?
»V redu.«
– Pa Marija?
»Odlična.«
– Srečno roko si imel, ko si jo zasedel v tej vlogi.
»Res mi ni žal, Andreja.«
– Vedel sij da so na odru cipkice zmeraj najboljše device. Kajne?
»V miru jo pusti!«
– Glej, glej, zame nisi bil nikoli tako občutljiv.
»Ni mi do prepirov, Andreja. Utrujen sem.«
– Se mar prepiram? Ti mar očitam?
V poživljajoči resničnosti zre v vrata, kot bi bil pravkar nekdo odšel.
Udarec z vrati. Sami sva ostali, samota in jaz. Slišala sem, kako si stopil čez prag, zaklenil vrata svoje sobe, šel k oknu in ga odprl na stežaj. Potem si hodil: sem in tja, sem in tja – ko vojak na straži. Sem in tja pred božjim grobom svoje skrivnosti. Ime ji je bilo: Marija.
Po prstih se plazi k steni in prisluškuje.
Tu sem prisluškovala, ob tej steni štela korake lahkotne, pojoče, ki gredo za lučjo. Nisi vedel, da vem. Mislil je: žensko sumničenje. Mislil, da me gnete zavist, ker je mlada, lepa, ker doživlja na vsakem koraku uspeh.
Bilo je več. V zraku je bil čar. S teboj je prišel. Zasenčil me je in tedaj je stopil usodovec vame, da sem čisto zanesljivo vedela:
Ona.
Dogajalo se je. Nekaj se je nekje dogajalo, drugače kot običajno. Gledala sem te v dvojni luči občudovanja in sovraštva, ko si zatrjeval, da ni med vama ničesar. Takrat najbrž res ni bilo. Vsaj ne tako, kot navadno mislimo. Ni še bilo, a je prihajalo.
Odtrga se od stene in se sprehodi po sobi, kot bi tavala po ozki stezi čez polje. Obstane pred divanom in z odporom, kot bi jo kdo silil, leže.
Čez planoto doživljajske razsežnosti je prihajalo: mene si začel v domišljiji spreminjati v njo. In tako si jo imel, še preden je bilo res. To.
Tako sem ležala. Takrat. In prej in pozneje. Tudi za pokopališčnim zidom. Tudi tam. Bila je pomlad in živali so gledale svet skozi zvezde, tavale za vonjavo ljubezenskih obetov, na pol hrome in slepe od drhtavice gonov. Mene pa je oklepala zmrzavost. Smrad mrhovine mi je stiskal nosnice. Naslonjena na pokopališčni zid sem izmikala glavo tvoji sapi, da bi me ne ožgala. Potem sem zagledala mračnika, ki je z voščenimi krili vzprhutal mimo naju. Spreletelo me je:
– Ne za pokopališčnim zidom, Miloš!
»Kaj praviš, Andreja?«
– Drugam pojdiva, prosim.
»Tako kakor tu ne bo nikjer.«
– Upira se mi. Po mrličih zaudarja.
»Ko bodo videli, za kaj vse jih je prikrajšala smrt, nama bodo zavidali. Tulili bodo od zavisti.«
– Ne morem, Miloš. Vsa sem v oklepu.
»Oklep predsodkov, Andreja.«
– Ne tu.
»Zapri oči. Prikliči si tisto neuresničljivo, po čemer hrepeniš. Tako se rešujemo tesnobe.«
– Ti delaš tako?
»Ja.«
– Zmeraj?
»Večkrat«
– Jaz ne morem. Rada bi, pa ne morem.
»Takole naredi … pssst …«
– Ne... Kjer koli raje … Doma nama bo lepše … Prosim … Ljubi moj …
»Ljuba moja.«
– Oh … ne morem verjeti …
»Kaj?«
– Bilo je kot prvič. Tudi tebi?
»Tudi.«
– Pravijo, da je tako, kadar se otrok spočne. Verjameš?
»Verjamem.«
– Si srečen?
»Srečen. Neskončno srečen. In tako … tako spremenjena se mi zdiš …«
– Kako spremenjena?
»Kot bi ne bila ti?«
— Vsa? Tudi v obraz?
»Tudi v obraz.«
– Pa lasje?
»Niso tvoji.«
— Pa objem?
»Tesnoben. Krčevito odpiranje školjke. Dolgo sem že sanjal o njem.«
Tedaj sem opazila, da ti leze pajek čez obraz. Čuden pajek. Dolge mesnate noge je imel, kosmata stegna, močne boke in žensko glavo. Bilo je znamenje: Marija.
Mene si objemal, njej se dajal. Bil je peklenski domislek, perverzna vizija tvoje čutnosti, tvoja najboljša režija: ob pokopališčnem zidu. Mene si pokopaval, njo klical v življenje. Pajek ti je lezel čez obraz, čuden pajek.
Miže si hodil in se dajal razkošju, ko sva se vračala. Nisi je hotel izgubiti. Z molkom si jo klical k sebi, z molkom zanikal mojo resničnost.
Odslej je živela v tebi. Dajal si ji stotero podob, jo v stoterih podobah iskal, s stoterimi podobami oživljal. Nobena te ni potešila. In ko je v tvoji domišljiji zmanjkalo reje, ko nisi več zmogel, si se spet k meni zatekel.
Vstane. Vzame klobuk in torbico z mize; gre k zrcalu. Ogleduje se. Potem si popravi lase in se začne lišpati.
V mesto si me peljal. Ko majhno dekletce si me vodil okrog. Bil si očarljiv:
… Najprej k frizerju. Pričeska po tvoji zamisli. Potem sva iskala klobuk. Sam si ga izbral. Kupil si mi torbico. Kupil parfum. Dozo za puder.
– Kako mi pristaja?
»Čudovito.«
– Si zadovoljen?
»Ti nisi?«
– Sama sebe ne spoznam več. Klobuk me čisto spremeni.
»Se ti zdi?«
– Ne opaziš spremembe?
»Prav takšna si mi všeč.«
– Zares, ali si samo vljuden?
»Bi ti sicer prigovarjal, da ga vzemi, če bi ne mislil iskreno?«
– Torej ti ugajam?
»Tako kot bi te danes spoznal.«
Njen obraz je dobil druge, mlajše poteze. S klobukom in posnemanjem tujih gibov daje iluzijo drugega človeka.
Vame si jo prenesel, ker nisi mogel do nje. In ko si jo gledal v meni, ti je skrita žerjavica oblila obraz. Da bi ti ne skalila sreče, sem se mukoma vživljala v vlogo, ki si mi jo bil odmeril. A bilo je preveliko breme. Zmagalo me je. Videla sem, da se ti samo še skozi njeno podobo razkriva svet. Na robu popolne izničenosti so pognale korenine ponosa in rekla sem ti:
– Pričeska, ki si mi jo izbral, je podobna Marijini.
»Malce res spominja na njeno.«
– Prav tak klobuk ima.
»Moda je taka.«
– Kupil si mi torbico, ki je za las podobna njeni.
»Česa vse ne vidiš!«
– Obe imava enako pudrnico in enak parfum. – Čudno naključje, kajne?
»Zares.«
– Dovolj mi je poniževanja! Ne prenesem več!
»O bog, ta tvoja samovšečnost! Spravila me boš ob živce!«
– Jaz?!
Odvrže klobuk in torbico! Izčrpana od vživljanja se sesede.
Drevo. Postala sem drevo v jeseni: list za listom je odnašal veter. Čez noč gol rogovilast skelet. Meglena jutra z dimom nad strehami. Sever je zaril lemež med oblake. Mračen, tesnoben svišč. Niti žarka svetlobe. Samo ti in ona. In jaz v začaranem risu. Vrtinci. Vrtoglavica. Mižala sem, odganjala privide. Ti. Ona. Vsako minuto, vsako uro, iz dneva v dan, iz tedna v teden. Čas podvojenih razsežnosti: vsaka minuta ura, vsaka ura dan, vsak dan teden, vsak teden mesec – neskončnost. In na vsakem koraku stotero razpotij, v vsakem pogledu stotero domnev in stotero pomenov v vsaki besedi. Groza. Nič več nisem vedela zase. Postala sem drevo v jeseni.
Potlej sem se nekega jutra zbudila brez vrtoglavice. Z otroško začudenostjo sem gledala svet. Nekje daleč sem ujela rahlo plivkanje, kot bi se tišina prelivala vame. Spravljiv mir mi je močil korenine, dokler se ni zganilo. Tu. Pod srcem.
Mahoma sem bila eno samo pričakovanje: Je? Ni? – Je – ni? In ko se je nekajkrat zaporedoma zganilo ko topla, nežna bolečina, sem vedela: Je! Je! Z očmi v sebi sem odkrila čudež : telo mi je vzbrstelo. Razcvelo se bo in se zgodilo, kar sem si leta in leta želela, sanjarila, upala, dvomila, hrepenela in še komaj verjela. Zgodilo se bo. Zgodilo. Otrok.
Ti pa si v tem času spremenil najin dom v čakalnico: prihajal si, da si lahko spet odšel. Sprva izgovori, potlej se ti še to ni zdelo več vredno. Zame se nisi zmenil. Ne, ne, slabo rečeno! Ne da bi se ne zmenil – videl me nisi več. Gledal si skozme, kot bi bila steklo, zrak. Zate sem nehala biti. Preprosto: ni me bilo.
Zdravnik mi je rekel:
»Čestitam gospa, rodili boste.«
– Zanesljivo?
»Nobenega dvoma več.«
V trenutku je bilo vse pozabljeno. Tekla sem domov, da bi ti povedala. Ni te bilo. Telefonirala sem v gledališče. Ni te bilo. Telefonirala znancem. Ni te bilo. Na koncu še Mariji:
– Halo, Andreja tu. Oprosti, če nadlegujem …
»Prav nič. Prosim.«
– Si morda videla Miloša? Vsepovsod ga iščem – kot bi se v zemljo vdrl …
»Miloša? – Kako prideš na misel, da mene sprašuješ?«
Hlinjenje. Slabo prikrita zadrega. Spustila sem slušalko in še dolgo čutila žerjavico v dlani.
Poslala sem Meto, da je obšla vse kavarne, vse gostilne. Nikjer te ni našla. Komaj se je vrnila, sem jo znova poslala. Zaman. Ves dan sem te čakala, do noči. V grlu me je tiščalo. Ustnice, razpokane od solz, so me skelele. Čakala sem te vso noč. Z enim očesom sem bdela nad svojo skrivnostjo, z drugim na oknu. Na oknu … na oknu …
Klobčič spominskega obujanja se ji je zaplel. Z očmi se obeša na posamične stvari, kot bi skušala preko znanih predmetov najti pravšnje razmerje do sveta. Na tleh zagleda klobuk in torbico; pobere ju in položi na mizo. Nehote vzame plašč, kot bi ga hotela pomeriti, a ponavljajoče se besede ji prodro mahoma v zavest. Odvrže ga in gre k oknu.
Vrnil se je. Spet je tu. Po robu pločnika hodi. Svetilka za hrbtom, jasen obris postave. Obraza mu še zmeraj ne vidim.
Nestrpen je. Gibi ga izdajajo. Tik hiše je postal. Preudarja. Okleva. Meta mu je rekla, da se odpravljam na pokopališče. Ni me videl, da bi odšla, pa tudi luči v oknu ne vidi. Nekaj sumniči. Tak je njegov poklic: na nič se ne zanesti, nikomur verjeti … Morda ga skrbi, da ni storil vsega, kar so mu naročili. Majčkena nepazljivost ali nerodnost – in prijeli ga bodo. Še sebi ne more verjeti – tak je ta poklic.
Po ulici se ozira. Zdaj se je z očmi obesil na okno. No? Kaj bo? S pločnika je stopil. Čez cesto gre, k vrtnim vratom. Zaboga …
Steče na hodnik. Vrata pusti odprta. Hišni zvonec zabrni: enkrat, dvakrat. – In spet. Andreja se vrača ko senca in prisluškuje. Spet zvoni. Ko je nekaj časa vse tiho, previdno zapre vrata in se plazi k oknu. Skrita za zaveso gleda na ulico.
Hotel se je prepričati. Zdaj odhaja. Obrača se. Videti je nezaupljiv. Na srečo sem zadnji trenutek zmaknila ključ. Če bi ga videl v ključavnici, potem … potem …
Spet se je ozrl.
Čemu se mu mahoma tako mudi? Kot bi ga gnala blodna misel. Pa ne da bi … pa ne da bi … Ustavil se bo. Na vogalu, pod lučjo, bo postal. Ne.
Odšel je.
Tako torej. Tako torej. Ni naključen sprehajalec. Ni. Tako torej: konec izmikanja. Eden tistih zaznamovancev, ki ne morejo prikriti, kdo so … Ki se jim pozna …
– Živci. Niso samo živci. Naj pravi zdravnik, kar hoče. Zvonil je. Slišala sem. Še mi brni po ušesih. Potemtakem je res. Res je. Res.
Pravzaprav… Bi se lahko drugače končalo? Čemu sem presenečena? Slutila sem. Ves čas, ko sem ležala, je kljuvalo v meni. Glas žolne: klop-klop-klop. Bo. Bo. Bo. Enkrat bo konec. Razkrilo se bo. Bo. Čemu sem presenečena? … Sem presenečena …
Ključ, ki ga tišči v roki, zažene v kot. Izčrpanost jo zmaga. Mukoma se zavleče do naslonjača. Sede.
– Presenečena? … Sem presenečena? … Si presenečena? … Sem? … Si?
Vrača se v doživljajsko resničnost: Bilo je. – Takrat.
»Si presenečena, ker sem ti ga v tem času pripeljala, Andreja?«
– Nisem, Marija. Slutila sem.
»Prosim, draga žena, brez scen! Midva ti ne bova aplavdirala, preslaba igralka si …
– Bodi vsaj toliko obziren, Miloš …
»Jo slišiš, Marija? Gospa prosi za obzirnost …«
»Ne izzivaj, Miloš. Lezi in se prespi!«
»Ohranimo živce. Vsi trije lepo.«
Tega ni rekel zdravnik. Ti si rekel, Miloš, na pragu, pred vrati, ko si na majavih nogah zarana prikolovratil domov. Bilo je takrat, ko sem te vso noč čakala in bdela z enim očesom nad svojo skrivnostjo, z drugim na oknu, da sem v medlem svitu lahko videla Marijo, ki te je pod pazduho privlekla po ulici. Tam, na pragu, pred vrati, sva si pogledali iz oči v oči.
»V klubu sem ga našla, zvečer, po predstavi. Prigovarjala sem mu, naj gre domov, da ne boš v skrbeh. On pa ne in ne. Bil je precej takšen ko zdaj. Saj veš, kakšen je, če pije …«
– Vem, Marija.
»Na koncu si nisem znala drugače pomagati, kot da sem ga vzela pod roko in ti ga pripeljala.«
– Slutila sem tako, Marija.
»Ženka – ženka – ženkica,
zahvali se Mariiijiii …«
– Bi rad, da nas vidi vsa ulica in komentira to idilo?
»Brez scen, žena — žena — ženkica … Preslaba igralka si, da bi ti z Marijo aplavdirala …«
Krvave oči so me gledale sovražno. Jezik se ti je opletal. Hotel si, da bi vama skuhala kavo, tebi in Mariji. Stala sem na pragu in se nisem premaknila. Bila sem odločena: samo čezme. Spregledala je in te zavrnila, ko si jo silil, naj vstopi. Čutila je, da ji gledam v dušo.
Bil si pri njej, ne v klubu. Ni se te mogla drugače znebiti, kot da te je prijela pod pazduho in zvlekla domov. Verjetno si se ji gnusil. Tak si bil, da bi se vsaki cipi …
Ko je odšla, si me obžrl. Zadnjo trohico razsodnosti si zgubil. Samo njo si videl. Mene in ponižujočega položaja, v kakršnega si me spravil, nisi. Metresa mi pripelje izčrpanega moža:
»Tule je – vzemi olupek.«
Rekla, ni, mislila pa je. V očeh sem ji brala. Za nameček pa bi vama naj zaigrala služkinjo in servirala kavo. Ogabno.
Tule, v naslonjač, si se vrgel. Z vdrtimi očmi, zabuhel v obraz, s potegnjeno gornjo ustnico in kiselkasto sapo si me meril. Gnusil si se mi. Potem sem se spomnila, da nisem več sama, da mi utripa pod srcem skrivnost in da ti moram biti kljub vsemu hvaležna za sladko breme. Potlačila sem prezir. V grlu pa me je še zmeraj stiskalo, ko sem goltala grenko slino in iskala pravšnjo besedo za spravo:
– Se ti ne zdi, Miloš, da je to le prehudo?
»Kaj ne poveš!«
– Če ne misliš že name, bi lahko vsaj nase. Nisi preveč pri močeh za taka junačenja.
»Ohoho – starec čez noč! Zate seveda! Jaz in še kdo pa mislimo drugače. Ne verjameš?«
– Zate me je sram – tako govoriš.
»Jaz pa v jok!«
– Daj, Miloš, pogovoriva se. Tako ne moreva več.
»Prizanesi mi, za božjo voljo, s svojimi neskončnimi jeremijadami!«
– Čas je, da razčistiva.
»Sit sem tvojega samopomilovanja, hlinjenja in navidezne dobrote. Sit vsega!«
– Krivičen si, Miloš. Sam veš, da si.
»Kajpak: krivičen. Prava pravcata pošast.«
– Ne smej se! – Zakaj se mi nasmihaš?
»Nasmiham se poln razumevanja za tvojo bolečino, pomagati pa ti ne morem.«
– Lepe besede. Prazne besede. Tvoje besede. Kot zmeraj.
»Kaj pravzaprav hočeš?«
– Povedala bi ti rada … Reči sem ti hotela, da sem … da sem …
»Brez solz in podobne dekoracije, prosim!«
– Bila sem pri zdravniku, Miloš. Včeraj. Pregledal me je in mi rekel …
»… Da si histerična, kajne? Zato bi ti ne bilo treba hoditi k zdravniku. Mene bi vprašala.«
– Nisi posebno obziren, Miloš.
»Nisem zdravnik, zato mi ni treba izbirati besed. Vendar bi na njegovem mestu postavil bolj precizno diagnozo: Razvajena, samoljubna, neumna trapa. Tako. Koketa, ki se ne more sprijazniti z resnico, da je minil čas, ko je lovila v zanke norce moje sorte. Tako. Minilo. Za vekomaj: fuč.«
Bilo je preveč. Ne zame, zanj, ki se je zganil pod srcem. Čutila sem, kot bi meni namenjen udarec zadel njega, komaj spočetega, še nerojenega. Vse, kar je bilo nad mojim ponosom, nad mojo ljubeznijo in življenjem, si v trenutku umazal in poteptal.
Brezumno sem se zagnala vate in te udarila, da se ti je pocedila kri. In potlej še in še.
Planil si. Podivjal. Kri na ustnicah se ti je pomešala s peno. Z enim samim zamahom si me zbil po tleh. Potem si se vrgel name, tolkel, bil, me pograbil za lase in vlačil po sobi. Kričala sem. To te je do kraja razbesnelo. Držal si me za lase in z glavo tolkel ob zid, tam, pri oknu. Tedaj nisem več kričala. Nisem se upirala. Ko si me brcal, sem se zvila v klobčič in si z rokami varovala trebuh. Mahoma nisem več čutila bolečin; strah, da bi ne udaril njega, da bi ga ne zadel, me je omrtvičil. Dokler sem mogla, sem ga varovala. Potem … potem …
Meta me je spravila v posteljo. Ko sem se zavedla, sem jo prosila, naj pokliče zdravnika. Tebe ni bilo več.
Zdravnik ni nič spraševal, rekel je le:
»V bolnišnico bo treba, gospa.«
– Saj ne boli. Le malo majčkeno kljuje.
»Vseeno. Za nekaj dni, kolikor bo potrebno za preglede.«
– Mislite, da …
»Nič ne morem reči, gospa. Preiskava bo pokazala.«
– Raje bi ostala doma. Preveč bo govoric.
»Za vas gre, za vaše zdravje. Kaj bi mislili na govorice!«
Odpeljali so me. Rešilni avto. Nosila. Bolniški voziček. Postelja. Sestre v belem. Spodbuden smehljaj. Zdravniki. Jod. Eter. Kloroform. Na velikem podstavku instrumenti, stekleničke, mazila. Merjenje temperature, pulza. Spogledovanje. Šepet. Vse sem gledala skozi megleno kopreno in zdelo se mi je, da ležim na puščavskem pesku:
– Vode, prosim …
»Nobene tekočine. Potrpite, gospa. Minilo bo.«
– Žejna sem.
»Dala vam bom obkladek.«
Malo majčkeno se spominjam operacijske sobe. Tu in tam kakšen utrinek. Pravzaprav se spominjam samo Metinega obraza ob postelji.
Naslednji dan je bilo; morda čez dva dni, ne vem. Sklanjala se je nadme in ustnice so ji drgetale. Obrisala me je po čelu, mi popravila vzglavnik in potlej mencala rob rjuhe, kot bi prala. Gledala sem jo iz hladnega sveta neprizadetosti: siva starka s krmežljavimi očmi, nizkim čelom in dvojnim podbradkom. Nič se mi ni zdela podobna Meti, ki zrači posteljnino, briše prah, hodi na trg, toži nad draginjo in pomiva posodo. Potem sem zagledala nageljne in tulipane ob vzglavju. Šopek? Od koga in zakaj? In v tem kozarcu? Zakaj ne v vazi? Meta je med hlipanjem nekaj govorila. Nisem je razumela.
– Kaj praviš?
»Prinesla sem vam tulipane. Nageljne pošilja gospod.«
– Kdo?
»Gospod. In pozdravlja vas.«
– Miloš?
»Kdo drugi kot on ! Uboga gospa …«
– Kako je doma. Meta?
»Dolgčas. Nikjer nikogar. Vse prazno.«
– Pa on? Miloš?
»Gospodu je nerodno. Izmika se, saj razumete... enkrat samkrat je prišel domov, se preoblekel in spet odšel. In pa danes je prišel, da mi je dal šopek za vas.«
– Za kakšen teden pojdi k bratu. Meta. Pisala ti bom, kdaj se vrni.
»Pa gospod? Kdo bo skrbel zanj?«
– Bo že kako … Sama praviš, da je zmeraj zdoma. Brez skrbi se odpelji.
»Ta teden sem hotela …«
– Ubogaj, Meta. Pojdi zdaj. Utrujena sem.
Ždela sem. Daleč od sveta, daleč od ljudi, potopljena ko kamen v strugi. Vse okrog sebe sem gledala v prelivajočih se odsevih. Nič se me ni dotaknilo. Nič se ni premaknilo v meni. Bila sem do solz brezbrižna.
Potem, ne vem kdaj, zakaj tudi čas je tekel mimo moje zavesti brez menjav, so obvisele primarijeve oči na meni:
»Še nekaj dni in rešeni boste, gospa. Zdaj, ko ste pri močeh, vam lahko povem: precej skrbi ste nam pripravili. Na srečo je šlo brez komplikacij.«
– V skrbeh? Kdo v skrbeh? Zakaj v skrbeh?
»Precej nemarno notranje krvavenje. No, zdaj je minilo. Kmalu bo vse dobro.«
– Dobro, dobro … Kdo pa? … Povejte mi. kako je …
»No?«
– Saj veste: več kot tri mesece sem ga že nosila.
»Ne mislite na to, gospa.«
– Ne, takoj zdaj, pri priči mi povejte!
»O vašem zdravju govorim, gospa. Vesel sem, da ste si opomogli.«
– Za boga, odgovorite vendar: Je bil splav?!
»Sestra, ampulo largactila za pomirjenje.«
Planila sem s postelje, kričala, bíla naokrog. Zgrabili so me. V pasu me je zvila bolečina. Tulila sem. Nekaj se je trgalo v meni, me dušilo. Potem sem omagala. A še v polsnu, ko mi je legel svinec na veke, sem slišala hlipanje. Bilo je, kot bi hlipal nekdo globoko globoko v meni, čisto na dnu posušenega studenca.
Mukoma vstane, kot bi jo davna bolečina držala čez pas. Odvrže haljo in si oblači črnino.
Ko so mi prinesli obleko, sem prvič pomislila. Pravzaprav ni bila misel, bil je le nekakšen občutek tesnobe, da se bo nekaj zgodilo, da se mora nekaj zgoditi.
Zakaj bolnišnico je zapuščala žena, ki je nisem poznala. Morda mi je bila podobna. Ne vem. Morda je hodila z mojim korakom. Ne vem. Morda je govorila z mojim glasom. Ne vem. Pa naj je imela mojo postavo, pa naj je hodila z mojim korakom in govorila z mojim glasom – sveta, koder sem blodila, nisem poznala. Jaz nisem bila več jaz. Z očmi mrliča sem gledala svet.
Kdo ve, zakaj sem rekla šoferju, naj ustavi na vogalu. Morda zaradi občutka, da se bo nekaj zgodilo, da se mora nekaj zgoditi. Ni me še vznemirjala misel, nobenega naklepa še nisem kovala, noben načrt me še ni preganjal. Samo tesnoben občutek me je hromil.
Opotekala sem se po ulici. Nasmejani obrazi. Tlak. Vrvež. Ljudje so hodili, postajali, mahali z rokami, govorili, a v svet moje tišine ni prodrl glas. Sonce je sijalo; videla sem ga, čutila pa ne. Za mrzlim kačjim zidom, ki sem ga nosila v sebi, sem drgetala ko zapuščen drobičen otrok.
Odklenila sem vrata. S kreljutjo zaspanega ptiča mi je udaril v obraz težak, zatohel zrak. Oprijemala sem se stene, stopila v stanovanje, kot bi se zamajala čez prag mrtvašnice. Nikjer nikogar.
Tedaj se je tesnoben občutek, da se bo nekaj zgodilo, da se mora nekaj zgoditi, zgrmel ko plaz po strmini moje odtujenosti, me potegnil za seboj in mahoma me je prešinila misel: končati bo treba. Bila je ko plamen: žareča, žgoča, uničujoča. Svetilnik preteklosti se je prižgal in mi osvetlil vso planoto minulega. Vse pozabljeno je znova oživelo, vstalo od mrtvih in se postavilo predme ko bolečina, ki me bo zdaj, zdaj zadušila, razkosala, izničila. Padla sem na stol in mižala. Dolgo. Zelo zelo dolgo.
Potem me je zdramil glas. Krhek, droban glas nepotešenega otroka, ki joče Zatisnila sem si ušesa, da bi ga ne slišala. Krhek, droban glas. Kar naprej je jokal, glas v meni. Začela sem si prigovarjati, ga tešiti, a bolj ko sem ga tolažila, glasnejši je postajal, zmeraj bolj rezek, terjajoč, zajedljiv, dokler ni dobil barve tvojega glasu, tvoje posmehljivosti, Miloš. Potem me je močan val potegnil z brega v globino, me zvrtinčil, vrgel slapove sovraštva čezme, me vlekel na dno in v tej stiski sem se oklenila rešilnega pasu : končati bo treba.
Ko sem obvisela na njem, je prišlo olajšanje. Zagrizla sem se v skorjo ugibanj, tuhtala, premišljevala in se naposled odločila. Odločitev me je mahoma do kraja pomirila. Postala sem mrzel, jeklen avtomat. In taka sem ostala, ko sem pripravljala, hitela, urejevala, in potem, ko sem te zagledala, govorila …
Najprej sem na stežaj odprla okna. Potem sem se sprehodila po sobah: vse je bilo, kot je bila pustila Meta. Tvoja postelja nedotaknjena. Niti noči nisi prespal doma. Le odprta omara je kazala, da si hodil menjavat obleke.
Odgrne zaveso, ki loči sobo od kuhinje in gre po prt, ko se vrne, začne pripravljati mizo: steklenica, dva, kozarca, cigareti, pepelnik – vse tako, kot bi čakala na obisk.
Popoldne si prišel. Vse je bilo pripravljeno. Zadrega ti je spodrezala noge, ko si me zagledal.
– Vstopi vendar.
»Zakaj mi nisi sporočila? … Pote bi prišel.
Nasmehnila sem se ti in te z gibom povabila v sobo. Moja spravljivost te je do kraja zmedla. Ko si zagledal pogrnjeno mizo in dva do roba natočena kozarca, si zatikajoče izgoltal:
»Kaj … kaj naj pomeni to? …«
– Proslavila bova mojo vrnitev. Mar boš odklonil?
»Seveda, seveda …«
– Pridi bliže. Ne bodi no tako tog.
»Poslušaj, Andreja … Rad bi ti rekel … Premišljeval sem …«
– Jaz tudi. A o tem kasneje, če boš utegnil, seveda.
Vsilila sem ti kozarec v roko in ti z drugim nazdravila:
– Na najino spravo!
Okleval si. In ker sem se zbala, da bi zavrnil pijačo, sem brž dodala:
– Za spravo in preudaren razgovor! Brez ihte, očitkov in solza! Tako kot pamet veleva! Velja?
»Velja! Eks!«
Na dušek si izpraznil. Obraz se ti je skremžil. Ko sem opazila, da nezaupljivo ogleduješ kozarec, sem ti ga naglo zmaknila iz rok. Vprašala sem te, ne da bi trenila:
– Čemu tak obraz?
»Čuden okus ima tole vino. Nekam nenavaden. Trpek, grenak.«
– Bila je na pol izpraznjena steklenica. Kdo ve, kako dolgo je stalo. Čakaj, prinesla bom drugo.
Odnese steklenico pa kozarec in prinese drugo. Sede k mizi in znova natoči. Na dušek izpije. In potem še.
Potem sva sedela tu, za to mizo, in pila. Sprva sem točila jaz, potlej pa kar sam. Prijalo ti je. Gledala sem te kakor tujca in prvič trezno, brez prizadetosti pomislila, da si nagnjen k pijači. Ko sva izpraznila steklenico, si šel in prinesel drugo. Merila sem te, ko si natakal. V meni se ni nič zganilo. Velika tišina me je preplavila. Ni me motilo ne skovikanje sovraštva ne drget prezira ne sapa tesnobe. Nič. Le kdaj pa kdaj, za hip, sem začutila mravljince v vratu. In majčkeno studa, kot bi gledala spolzko žabo, jeguljo ali slepiča. Bila sem avtomat. Ta neprizadetost, ta mir, to moje tujstvo te je pehalo v pijano samoizpovedovanje:
»Vem, da nisem ravnal prav in lahko mi verjameš: koj po tistem mi je bilo žal …«
– Verjamem.
»Poznaš mojo vihravost. Ko me zgrabi, se mi zamegli, da sem čisto brez uma.«
– Vem.
»Sicer pa si me izzvala. Toliko je tudi tvoja krivda, Andreja.«
– Vem.
»Nič ne očitam. Govorim kar tako, kot teče pogovor … Pravzaprav mi je všeč, da tako neosebno klepetava.«
– Vem.
»Trezna govorica dveh rekonvalescentov, ki sta prebolela sentimentalne ošpice … Dobra prispodoba, kajne?«
– Dobra.
»Zadnje čase sem sploh nekam pesniško razpoložen. Ne misli, da pišem pesmi, tako globoko še nisem zagazil … Berem jih pa. Rad.«
– Sam sebi ali Mariji?
»Haha – dober domislek. Sicer pa si zmeraj kazala smisel za humor. Nekakšen angleški humor: suh, trpek, zajedljiv.«
– Ni bilo zajedljivo mišljeno.
»Nikar se ne opravičuj. Na koncu koncev, če se vživim v tvoj položaj, te vendar razumem …«
– Zares, Miloš?
»Jasno, Andreja! Ženske prenesete vse, le tujih uspehov ne. Tvoji uspehi na odru … No ja, pustiva to.
– Ne bom ti več delala scen, Miloš.
»Čudno spravljiva si postala, Andreja. Občudujem te.«
– Ne bi bila rada v napoto.
»Prav, prav, prav. Obrniva ploščo.«
– Ne bom ti branila, če misliš na ločitev.
»S te strani te sploh nisem poznal … Preloživa razgovor na drugič. Velja?«
– Velja.
»Ne misli, da je takšen ločitveni špas preprost, kot je videti. Advokat mi je rekel …«
– Si že govoril z advokatom?
»Mimogrede. Privaten razgovor, Andreja.«
– In kaj ti je svetoval?
»Povem ti kdaj drugič. Za vse to je potrebna človeku precej bolj bistra glava, kot je moja zdajle …«
– Si kam namenjen?
»Ja, kako bi rekel … Nameraval sem … Nekam sem hotel … Kam že? … Madona, kako me je mahoma prevzela utrujenost … Kam sem že bil namenjen? Nič več mi ne delajo možgani … «
– Lezi. Spočij se za kakšno uro. Potem se boš spomnil.
»Oči se mi kar same zapirajo … Kakšno prekleto vino je to?«
– Nisi spal, Miloš?
»Sem. Sploh ne vem, od kod utrujenost. In kar v hipu … In potem … Nog skoraj ne čutim, le mrazi me …
– Kar tam za zaveso lezi, v kuhinji. Toplo ti bo in mir boš imel.
»Res se bom. Ampak čez kakšno uro me zbudi, Andreja …
– Bom.
»Me boš poklicala? Danes še moram …
– Bom.
»Tudi če se bom upiral in tečnaril, ne odnehaj.«
– Bom.
»Daj mi nekaj čez noge, Andreja. Zebe me.«
Gre za zaveso in vrže haljo na divan. Vsa je v črnini. Strmi, kot bi opazovala človeka, ki je pravkar zaspal na divanu. V haljo mu zavije noge.
Bom, bom, bom. Kot bi tolkel boben. V trenutku je zaspal. Tisti prvi kozarec:
»Čuden okus ima tole vino. Nekam nenavaden. Trpek, grenak.«
Riba, sem pomislila, ko sem ga gledala. Z na pol odprtimi usti je hropel in zaudarjal. Riba. Spolzka riba. Na suho vržen kràp, ki se ne more obrniti. Riba. Krap. Krap ni riba. Krap je krap. Krapovina.
Potem sem se premaknila. Ena, dva, tri. Točno trije koraki od divana do plina. Stegnila sem roko in segla po pipi.
Šteje korake. Vrne se in zgane zaveso. Gleda po sobi. Opazi kozarca na mizi; enega vzame in ga skrije v torbico.
Čez obraz si potegne pajčolan. Odhaja, ne more prikriti, da je pila. Na pragu se znova obrne. Zagleda odprto okno in ga steče zapirat.
– Lepa reč, če bi pustila okno odprto!
Mahoma otrpne.
Moj bog, spet je tu! On. Mož brez obraza. Z Meto se vračata. Ponjo je tekel. Na pokopališče. Zato se mu je prejle mudilo. Najbrž ji je povedal, da je prejle zvonil in da se mu nisem oglasila. Najbrž jo je trdo prijel, kaj je z menoj. Zdaj se hoče prepričati sam, če mu ni lagala. Ne bo se ga znebila. Ne bo ga odpravila pred vrati. Vztrajal bo. Nobene obzirnosti več. Nobene galantnosti. Stopil bo predme in naravnost udaril:
»Povejte mi, gospa, kako je bilo?«
– Ne vem, kaj mislite.
»Seveda veste. O samomoru vašega moža govorim.«
– Kako naj vem jaz? Ni me bilo doma. Tisti dan sem bila odpuščena iz bolnišnice in ker ni bilo Mete doma, sem šla k prijateljici. Tam sem ostala čez noč. Moža sploh nisem videla.
»Niste videli moža? Nista se srečala doma?«
– Ne.
»Lažete gospa!«
Tako bo začel. In potlej korak za korakom: zagrizeno, neusmiljeno, vztrajno. Do konca. Iz vsega, kar koli bom rekla, bo spletel zanko.
Meta ga nekaj sprašuje. Videti je zaskrbljena. On pa se komaj zmeni zanjo. Trdo hodi, z rokami v žepu. Nič več tako kot prej. Zanj ni nobenega dvoma več. Samo še dolžnost. Kakor koli. Z vsemi sredstvi:
»V imenu pravice, gospa …«
– Kakšne pravice?
»V imenu pravice, ki dobro plačuje in hudo kaznuje.«
– Tako sem ravnala. Kaznovala sem hudo. Čemu potlej prihajate pome?
»To je drugače, gospa. To je čisto nekaj drugega. Samo pravica ima pravico, da dobro plačuje in hudo kaznuje.«
– In kako ve pravica, kaj je meni dobro in kaj hudo?
»Vse je v knjigah. Vse je lepo urejeno in zapisano.«
– Moje hudo ni zapisano. V nobeni knjigi ni moje bolečine. O njej ne more soditi vaša pravica. Nihče. Samo jaz. Samo jaz.
»Nobenih namigovanj, gospa, nobenih dvomov. Tudi dvom je kazniv.«
– Po vašem sem torej storila zločin?
»Še dvomite?«
– Ne vem. Morda sem ravnala prav, morda nisem. Sem? Nisem? Če ne morem presoditi sama, potem še manj vi in vaša pravica. Zato dvomim. In ne pustim si vzeti pravice do dvoma. Moja je. Moja človeška pravica. Kdor pravi, da ni, ne vidi v meni človeka. Zanj me ni. Zanj je pravica zaradi pravice, sama po sebi. Od vekomaj. Pravica sile. Pravica stroja.
»Niti besedice več! Pojdite z menoj, gospa!«
O ne, mož brez obraza, ne bom šla s teboj. Ne bom ti odprla. Prepozno prihajaš. Prepozno.
Bojim se, pa ne tebe. Stroja se bojim, ki ti je zmaličil obraz. Brez obraza si, mož. Jaz ga imam. Jaz sem še zmeraj jaz, čeprav kriva. Stroj pravice me ni razosebil. Ti pa, četudi čist, si kolešček v stroju. Če stopim predte, priznam njegovo oblast, oblast stroja nad človekom in potlej bom kakor ti, ki gledaš ves svet v njegovem odsevu:
»Pravica? Na tej in tej strani. Zapisano je. – Zločin? Troje poglavij naprej. Vest? Je v knjigi zapisano? Ni? Potlej je ni.«
Vidiš, mož brez obraza, meni pa pravi vest, da je mnogo zločinov v imenu pravice, ki dobro plačuje in hudo kaznuje. Stroj je stroj. Terja svoje. In čemu bi ne jaz? Pravico imam. Pravico do zmot, pravico do dvomov, pravico do sreče. Vem, noro je, kar govorim. Pamet mi pravi: brez teže, brez haska. Zmedeno. Jaz pa poslušam srce. Globoko globoko v meni, na dnu posušenega vodnjaka kriči in zato govorim, govorim neumno in noro in prav tako noro verujem v čas, ko ne bo treba tej moji majčkeni, drhtavi, od vseh pozabljeni in oskrunjeni pravici do sreče, do materinstva, ubijati, da bi živela …
Zagrne okno. V temi gre h kuhinjski zavesi in mimo divana k pipi za plin.
Potem se vrne in leže na divan.
Ko zazvoni hišni zvonec, zagrne zaveso. Medtem nestrpno zvoni. Zvoni.
Tišina. Molk.
