Na stropu veter, v roki polne žile, a med priprtimi očmi idile, ki blizu mrtvih živo zelene. Izprani ogenj, bela lisa dne,
na nebu diamant, ostroga ptice, drevo iz senčne listnate meglice, iz morja oven, težka griva pen, steklopihalec zraka, rog siren.
V daljavi mreža virtualnih slik, sluh zlati rez v molčečo snov, latinica kovinastih glasov.
A molk? Kje traja čist sibilični dotik, spomin (v njem roža) na domačo prst? Osmosa večnosti, dih tenek trs.
