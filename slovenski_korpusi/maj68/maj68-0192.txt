KRIVE SO KOLEGICE S FARMACIJE: Na biološkem oddelku so se dlje časa jezili, češ da so okularji mikroskopov vedno zamaščeni. Zdaj so ugotovili krivke – to so študentke farmacije, ker si preveč mažejo trepalnice.
ZAKAJ TAKO? Na nedavni konferenci jugoslovanskega študentskega tiska je bila med približno 40 uredniki in sodelavci vseh šestih časopisov – ena (1) sama kolegica.
ŠE S KONFERENCE ŠTUDENTSKEGA TISKA: Kolega iz Skopja je v svojem referatu o humoristični rubriki zapisal med drugim tudi to-le: »Danes humor ni to, kar je bil včeraj, niti ni to, kar bo jutri, da o pojutrišnjem niti ne govorimo«. – Včasih se pripeti, da je danes humor oni od predvčerajšnjim.
BERITE STARE ČASOPISE! V NJIH JE NAJBOLJŠI HUMOR: Točno, preberite članke o mestnem prometu ljubljanskem iz dni, ko so dali tramvaj v penzion.
ŠTIRJE S VI. KONFERENCE ZŠJ:
Ko je predsednik centralnega odbora Zveze študentov Saša Mikič bral referat, je med drugim izjavil, da postajajo študentje »alegorični« na črno belo prikazovanje oziroma zastarele oblike dela ZŠ. Kako hudo bi bilo šele, če bi postali alergični!
Nekateri pravijo, da je imela konferenca kljub »neprimernemu« poslovniku, po katerem se odvija drugi dan delo po komisijah, vsak dan plenarno zasedanje; edini bar v Novem Sadu je bil namreč vsako noč nabito poln.
Mnogi delegati, še bolj pa opazovalci, so opazili, da je bila dvorana, kjer je zasedala konferenca, od dneva do dneva bolj prazna. Ne vemo, ali je upadalo zanimanje za konferenco ali pa naraščalo zanimanje za lepote Novega Sada.
Delegati na VII. konferenci ZŠJ v Novem Sadu so se strinjali, da se je res odlično znašel študent, ki je prevajal pozdravni govor angleškega predstavnika, saj je govorniku prav zvito izpil zanj pripravljeni kozarec vode.
