(balada)
rojen iz očeta in matere na dvakrat deseti dan meseca kimavca v letu gospodovem tisoč in devetsto in štirideset in osem v stolnem mestu vojvodine kranjske ljubljani krščen v cerkvi bratov frančiškanov na dvakrat deseti dan meseca sušca v letu gospodovem tisoč in devetsto in štirideset in devet na ime dionizij
je čas ko zorijo kiselkaste lesnike in modrijo drnule je čas ko umirajo reke in se rojevajo ljudje
izginejo sledi prastarih plovil zaman iščemo strohnela trupla starih brodov na reki samotni
zlata krogla izpije kamenje in alge pomori vijoličaste rože in otok preplavi pride mladenič v mrtvem mulju se reži ostudno telo napihnjene glavače ribe mrtvače sonce zasvira v golega mladeniča pregrize močvaro mladenič na otok priplava zakliče njeno ime votlo odmeva mrtvi otok v pesku utiša krohot napihnjene glavače neme ribe mrtvače
njeno ime izgovori v veter dviga telo drevje poljublja sonce na roko privabi misli na ljubico spečo na ljubico daljno zakleto reko prebrodi na ozki plitvini ptice v jutrih kipečih posluša
njeno ime izgovarja išče ljubico daljno zakleto ljubico zlatolaso mrtvi pesek v roke polaga reka se plazi zamišljena v varnem objemu ji spi mladenič popotni z vinom omamljen spi veter ga ziba znova dahne njeno ime mladenič popotni
reka zamišljena ga v luko pozabljeno prinese na koncu sveta med spogledljivke črnolase ga na hrastovo klop posadi v krčmi ugasli za mizo z oljem polito mladenič tuli njeno ime iz krčme zbeži noč ga pohlepna požre v nedri kosmate ga stiska
kapitan breznogi ga sprejme na barkačo zakleto ladjo z žoltimi jadri in trojno palubo
kot odiseja ga privežejo na jambor visoki trije mornarji plečati ga bičajo noč za nočjo jadra mu žolta jemljejo vid od vetra pošastno ožgana plovejo v dežele bogate za desetimi oceani v morja rdeča neznana jadra se žolta napenjajo plovejo mornarji plečati z breznogim kapitanom mladenič še vedno diha njeno ime ljubice zlatolase zaklete
sto let jadra začarana barkača z žoltimi jadri veter jih para pohlepni megle jih lužijo vztrajne trup v slani vodi pozeleni
sto let je minilo sto let in en dan jadrajo v stare zalive v okljuke sanjske reke domače gredelj butne neučakan v pesek s soncem pretkan popadajo kosmati mornarji na zemljo povesijo se jadra žolta v vetru rumenem ožgana iz mračnega trupa pod tremi palubami privalijo kosmati mornarji sode omamnega vina možnar medeni na krmi ustreli v kozarce teče potok brezbožni
pijejo tri leta pijejo tri leta in tri dni da sod je zadnji pokončan vino je gosto in sladko
ostrgajo mornarji plečati vegaste mrzle kolibe rože v travi oživijo v koče ljubice pozabljene na postelje položijo šepetajo stare zgodbe o barkah neugnanih in morjih neznanih bogatih
ljubice na tuje zbežijo kolibe usahnejo v suhi ravnici mornarji plečati prebodejo sonca goreča znova izpluje barka zakleta z žoltimi jadri in krmo bleščečo
tri leta tri leta in tri dni je mladenič ljubico iskal vrnil se je tretji dan na barko zakleto kapitan breznogi je žolta jadra razpel in jadral sto let
dežele je znova videl bogate preplul je oceanov devet videl je deklice lepe in črnih oči spogledljivke viharjev devet je preživel in morje začarano prejadral mladenič popotni sto sodov vina je popil sto sodov in enega z breznogim kapitanom in kosmatimi mornarji pod žoltimi jadri
tri barke je razbil tri barkače zaklete s trojno palubo in žoltimi jadri od vetra ožganimi trikrat je srce v valovih bodril mladenič popotni še vedno šepeta njeno ime
v noči temačni viharni le na srednjem jamboru leščerba sveti druge je svetilke vihar umoril mladenič v veter kliče njeno ime deklice zaklete deklice zlatolase
rdeči krmar mladeniča tolaži divje krmilno kolo po vetru obrača popevčico žvižga veter pa para jadra rumena mlado jutro barkačo zakleto celo pričaka
kapitan zakleti brez noge mladeniča k sebi povabi dvajset mu zlatih dukatov v malho nasuje dvajset zlatih dukatov dvajset mu tolarjev srebrnih podari z besedo
barki ukleti še tisoč bo let jadra žolta veter cefral in morje tri bo belilo palube še tisoč let in eno krmar rdeči bo krmilo po vetru obračal še tisoč let in eno boš klical njeno ime v pršeč ki golta ljudi
je čas ko zorijo kisle lesnike in modrijo drnule je čas ko se rojevajo ljubezni uklete
