Tega ne povem zato, ker bi hotel povedati kaj posebnega; niti ne povem ob tem lastnega mojega mnenja, ali se mi zdi stvar pomembna ali banalna. Povem zato, ker mislim, da je treba povedati kar se le da, da tako s tem, ko se pove, tisto prične trajati, ne pa da kar omahne s časom vred v črno luknjo, kjer ni nobenih črt in nič preostalega, o čemer bi se dalo reči, da je. Kajti trenutkov sploh ni v naravi. Trenutki so pak zabeleženi (četudi grafično) časi, deli časa; čas je pa ravno tista črna luknja, v katero ven in ven vse, kar je, grozi vginiti. Zapomniti si je treba brez razlike sleherni premik, vsako točko tudi, ki vztraja kje v času, drugače bodo naši otroci rekli: »Saj vi pa lažete. Tega sploh ni bilo. To ni res.« Potem bodo otroci umrli v krivi veri, da vsak del časa ostane na veke kar sam po sebi nekje narisan, zabeležen, da je to ena od lastnosti (ali celo dolžnosti) časa, da se, ko je izrabljen/prešèl, položi kot faktura k ostalim fasciklom na pisarniški polici večnosti. In naši otroci tedaj nikoli ne bodo obsijani z resnico, da temu ni tako. Stvari so jasne, kot je na široko zelo razpašena neodgovorna miselnost, da kaka stvar ni razumljiva. Zakaj vse, kar zaznamo, je jasno v tem, ko ima robove. Bistveno pa je zaznano zabeležiti, če ne, ni nič, smo se prepustili neodgovorni lenobi.
Namreč:
V sredo, 28. aprila leta 1971 sem ob 13. uri koračil iz Name pod arkadami Mladinske knjige do prehoda za pešce, ki je najbližji gostinskemu lokalu Rio. Isti prehod sem prekoračil in stopil v omenjeni lokal z namenom, da popijem malenkost piva. Namero sem uresničil, to naj ostane le omenjeno. Pri mizah so sedeli mnogi ljudje, ki pa jih žal ne poznam, tako da si z njimi spodnjega trenutka ne morem pomagati kovati v zgodovino. Vendar to tako ni pomembno, kajti za selekcijo skrbi in je odgovorna narava sama. Pri mizi tik levo za vhodnimi vrati je sedelo omizje Ivana Mraka, ki je bilo to pot pomnoženo za nov obraz. Ta je bil doktorja Aleša Beblerja; tako sem imel – v skladu z bontonom – veliko srečo spregovoriti nekaj besedi s tem Alešom Beblerjem. Sedel je na moji levi, pred njim je stalo na mizi do polovice popito šilce vinjaka ali konjaka, a bržkone raje vinjaka, poleg šilca pa je na mizi ležal še nič prebran ljubljanski Dnevnik z dne 28. aprila 1971. Časnik je kazal lice, na katerem je bila slednja fotografija, posneta v slovenski ljudski skupščini: v prvi vrsti so stali tile možje: Stane Kavčič (s Stanetom Kavčičem sva se že dvakrat v najinih življenjih rokovala. Bilo je o majniku ali pa juniju leta 1968, ko je skupina Katalog topoumno zahtevala od vlade denar za lastno revijo. Lepega dne pride glas, da tovariš predsednik sprejme predstavnike skupine v avdienco. Na sprejem nas je šla kar cela horda – našteval ne bi, ker v nekaterih rečeh mi spomin peša, lahko bi prišlo do zamere. Stane se je začudil: »A kar toliko? Sem mislil samo dva ali pa tri …« Pa smo se rokovali. Tako nas je moral naseliti v neki zelo veliki dvorani, mislim, da v severozahodnem delu palače. Potem se je veliko govorilo o demokraciji. Tovariš predsednik se je strinjal, da živi tudi taka skupina, za kakršno se je Katalog predstavil. »Ampak mi komaj napraskamo za šole skupaj,« je rekel. Ob neki priložnosti pa je dejal z razširjenimi rokami: »Grem po cesti drevo luna pika bumf amen. Kakšna pesem pa je to! Take znam pisati tudi jaz.« Lakaj nam je postregel s pomarančnim sokom, bržkone zahteva protokol vzgojnost. Ob naši ločitvi smo se prisrčno rokovali, jaz pa Staneta Kavčiča odtlej nikoli več nisem videl od blizu.); Sergej Kraigher (fotografija, kako se rokujem s Sergejem Kraigherjem, je ena mojih najljubših fotografij. Na njej sem tako pristen. Izhaja pa ta fotografija, ki jo je na licu mesta posnel Edi Selhaus, s sprejema ob prazniku Armade v domu JNA. Gostitelja sta bila predsednik skupščine in poveljnik ljubljanske divizije, general Sekirnik, če me tu spomin ne izdaja. Bilo je decembra leta 1968. Moram pa priznati, da je bilo to rokovanje na absolutno formalnem, o bistvu hladnem nivoju. Kako drugače neki, če sem bil eden od mnogih povabljencev! Banket je bil izdaten, vojaki, ki so bili tu na dolžnosti strežajev, so se prilizljivo klanjali levo in desno; nepozabni časi, to bom pravil še vnukom, da bodo ponosni name. Napravil pasem na tem banketu začetniško napako: pustil sem se pohopsati nekim mladim, malce nespodobnim nižjim oficirjem, katerih gručice so se vsi resni ljudje ogibali. Tam smo skupaj razdirali šale na račun mojih tedaj za tiste čase, zlasti pa ravno za ono sredo naravnost predrzno dolgih las. Oficirčki so bili okajeni in so rekli, če sem baba ali kateri hudič. Od srca smo se nasmejali. Resni ljudje pa so nas gledali postrani. Tako sem se onemogočil pri vseh tamkajšnjih možeh, tako da zdaj žal nimam nobenih imenitnih spominov, razen na rokovanje s tovarišem Kraigherjem in tovarišem Sekirnikom.); France Popit (o mojih dnevnih zapiskih verjetno bolj podrobno piše, kako se je dogajal moj prvi neposredni kontakt s Francetom Popitom. Vendar raje ne bi pričel brskati po zapiskih, ker to me vedno iztiri, da na koncu ne vem več, kaj je bolj poglavitno in kaj je manj poglavitno. Je pa tako, da se z manjšimi potrošniškimi artikli oba preskrbujeva v istem trgovskem lokalu, namreč v Mercatorjevi trgovini v Gregorčičevi ulici. Bilo je letos januarja, vsekakor pa v globoki zimi, to menim po tem, ker je bil tovariš Popit oblečen v eleganten siv zimski plašč, na glavi pa je imel mehek popoldanski klobuk, ko sva se srečala v trgovini. Franceta spoznaš takoj: je visok, lep, fin gospod, njegove oči so malce hladne. Ko sem ga videl tam s košarico v roki med makaroni, moko in Enimi starčki, sem si rekel: »Svašta … Sekretar Partije v špeceriji. To nema nigde! Človek iz ljudstva torej …« Potem sva kupovala milijon raznih stvari, ki nama jih naročijo žene. Težko sva se znašla v samopostrežniškem režimu, veliko sva tekala gor in dol, da sva odkrila iskano blago. Ponovno sva se srečala na ozki potki poleg police s toaletnimi potrebščinami. Tovariš Popit je z robom plašča pometel na tla skladovnico toaletnega papirja. Bil sem zelo kriv neljube prigode, zato sem hitel pobirati fascikle nerodnega namena in govoriti: »Pustite, pustite, bom že jaz.« Tovariš Popit pa je rekel: »Hvala, hvala lepa, saj ni treba,« in je tudi sam pobiral. Potem je kakšna dva zavitka naložil v svojo košarico, jaz pa dva v svojo in sva se jela prerivati z ostalim ljudstvom pred blagajno.); Mitja Ribičič, dalje mož, ki ga vsled slabe kvalitete slike nisem mogel spoznati po imenu, je pa mogoče, da je bil soproga dalje stoječega Edvarda Kardelja, torej Pepca Kardelj, ali pa kdo drug, sledeči trije možje pa so bili Josip Broz, njegova soproga Jovanka Broz ter Zdenka Kidrič, ki pa se je vsled omenjene kvalitete slike spet ni dalo prepoznati, a sem se še iz predprejšnjega dne spomnil, kar sem videl na televiziji, da je zasedala takšno pozicijo, ki je seveda nepozabna (tu naj spet hitro povem priložnostno anekdoto o mojem morda prvem srečanju z Zdenko Kidrič: v poznem aprilskem popoldnevu – isti april istega 1971. leta – sem imel nujno pot: z avtom sem brzel s Kolezije po cestici, ki se mogoče imenuje Bičje, do kina Vič. Moja nujna pot je naprej držala po Tržaški in še naprej po Prešernovi cesti. Toda kako priti iz Bičja na te ceste, ko pa je na koncu Bičja obvezna desna smer o Aškerčevo ulico, one ceste pa so na levi strani? Prometnim predpisom in lepemu vedenju avtomobilista navkljub sem zapeljal kar na pločnik ali ploščad pred kinom Vič. Zraven kina je nekakšna državna palača, kjer se takisto kdaj pa kdaj zbirajo možje. Tako sem med prečkanjem ploščadi srečal pred to palačo Zdenko Kidrič. Mladega voznika me je pogledala zelo jezno in mislila si je: »Kako so nevzgojeni!« V opravičilo veliki tovarišici povem, da je moja nujna pot takrat držala na polikliniko v Njegoševi ulici, s takšno nesramno bližnjico pa sem si isto pot dodobra skrajšal. Drugače pa tega seveda ne delam.); naprej stoji mlajši mož, ki ga nisem mogel spoznati, menim pa, da ga tudi v prirodi ne bi spoznal, gotovo pa dobro poznam njegovo ime in njegov veliki opus; naprej po tipični drži in tipičnem belem plastrončku spoznam Lidijo Šentjurc, na njeni desni, kot poslednji mož prve vrste na fotografiji, pa je še Stane Dolanc, ki ga je meni težko zgrešiti, saj ga poznam še iz prejšnjih časov, ko je bil na dolžnosti še poleg uredništva Tribune, enkrat pa sva se v tistih časih srečala prav v gostinskem lokalu Rio, ko je v opoldanskih urah ves utrujen prišel dol iz pisarne na ókrepčilo (a naj se še tukaj rajši oprem na anekdoto: tiste čase sem v Tribuni urejal literarno gradivo. Nekoč pa sem si zaželel pomagati urejati politično rubriko. Šlo je za intervju s Stanetom Dolancem. Moja pomoč rubriki je bila v tem, da sem stopil v sosednjo sobo, kjer je še dandanašnji eden od prostorov Univerzitetnega komiteja, fotografirat izpraševanca. Hotel sem narediti kaj zares izjemnega in enkratnega, zato sem dolgo motril sekretarjevo – to je Dolančevo – delovno sobo. Na lepi polici je stala plastika rudarja. Prosil sem Dolanca, naj se da fotografirati s tem rudarjem – da bo bolj proletarsko, sva v duhu razdrla suho šalo, potem sem ga fotografiral še v desetih različnih pozah, zdaj pri oknu, zdaj za mizo, zdaj s knjigo, zdaj s peresom … Lepo se zahvalim, spominjam se, da sem pomislil, kako lepo bi bilo fotoreporterjem na tem svetu, če bi jim bili vsi možje pripravljeni tako izdatno pomagati. Poanta je klasična: v kameri ni bilo filma. Pomislil sem, kako grenak je kruh fotoreporterja. Pomislil sem tudi, da se amaterjem kaj takega ne zgodi nikoli. Prežalostil sem mnogo dolgih ur. Nazadnje pa sem rekel: »Nič. Stane Dolanc še ni umrl.« In sem z epileptično kristalnojasno zavestjo in z močno kontrolo te zavesti vložil film v aparat in stopil na UK. V predsobi sem malo čakal. Ko je nekdo odprl vrata Dolančeve sobe, sem bliskovito pomolil aparat skoz špranjo in kar na slepo pritisnil. To sem nekajkrat ponovil. Epilog: nastala je perfektna slika, boljše tudi zdaj, ko je mož še večji kot prej, nisem nikjer zasledil.); v notranjosti fotografije, se pravi v ostalih vrstah, nisem mogel spoznati nikogar, česar mi ne gre zameriti, saj prvič je bila kvaliteta reprodukcije slaba, drugič pa mi jih ni treba poznati, kot je izključno moja zasluga, da spoznam može prve vrste. Za ilustracijo: bela glava v skrajnem ozadju je bila nemara Jake Avšiča; kdor je tem stvarem bolj vešč, naj me popravi, hvala. Vsi možje v dvorani so stali kot se včasih stoji v cerkvi na pogrebu ali pa pri igranju himne. Mitja Ribičič celo malo sklanja glavo, kot da bi imel globoko v sebi občutek kake žalostne krivde; to je kajpak le videz, vsak človek na svetu se vede ob serioznih momentih na svoj način, mogoče je omenjenega prav opisani.
Aleš Bebler je popil droben požirek iz šilca. Mogoče je bilo še od prej, ko me še ni bilo pri mizi, govora o teh rečeh, a spominjam se, da je rekel pri tem je na hitro mežikal z vekami, kot to dela vselej, kadar premišljuje in govori hkrati:
»Danes pa kateri časopis odpreš, v vsakem je druga ideologija. Saj človek se ne spozna več.«
Obrne se k meni in reče:
»To je takšna zmeda. A sploh še kdo ve, kaj je prav? A vi (– tu se misli mladenič Marko Švabič –) mogoče veste?«
Jaz: »Vem.«
»A mislite, da je to prav?«
»Ne. Mislim, da je to tako narobe, da se sploh ne da povedati.«
»A sploh še kdo ve, kaj bi bilo treba?«
»Jaz vem, kaj,« rečem, istotako tudi mislim, a ko hočem v tisti sapi kaj malega povedati (saj človek nikoli ne ve, kdaj ima življenjsko šanso), opazim, da pravzaprav nimam nobenega konkretnega predloga, ki bi ga mogel z vso resnostjo položiti pred resnega človeka in isti predlog potem tudi zavzeto podpirati in braniti do same sijajne zmage. Bom pošten. V tistem trenutku mi je prišla na misel puhla misel, ki jo imam velikokrat. Misel je, da se red naredi le tako, da vse od kraja pobiješ. A trenutek je bil krizen (prav zategadelj vreden zgodovine) in taka ideja bi bila, če bi jo bil položil predse, grda, prostaška, nič-semkaj-sodeča, predvsem pa bi me morda za Beblerjeve večne čase napravila puhlega. Zatorej sem rajši molčal. »Kdo ima danes sploh še prav?« Pokaže na opisano fotografijo. »Ali imajo tile prav?«
»Ne,« rečem, »kje neki, to pa že ne.« In se smejem, mogoče se smejem trapasto, ker delam to v navzkrižju z navadami na glas.
Jasno je, da morajo imeti vsi možje svoje velike ideje. Če se prav spominjam, se Aleš Bebler ni nič smejal, saj v resnici ni bilo nič smešno, kot sem si domišljal, saj sem povedano mislil resno, kot drugače sploh ne bi mogel odgovoriti. Potem nismo več govorili o teh rečeh, jaz pa sploh nisem več govoril, samo smehljal sem se, mogoče sem bil malo rozik, samo poslušal sem še, kolikor se je le dalo. Najprej se je govorilo o popisu. Aleš je rekel:
»Moja hči je v Beogradu. Ona se je dala zapisati za Slovenko, njen mož za Srba, kene, otrok je pa Jugoslovan, hahahaha, ja kaj pa češ drugega …«
Potem se je govorilo o nekem pisatelju, nemškemu Židu.
Potem se je govorilo o ljubljanskem Dnevniku:
»Jaz tega nisem še nikoli bral, pa sem ga danes kupil, da vidim, kam so me intervjuvali.«
Potem se je govorilo o Primožu Žagarju:
»Ja, kdo pa je spet ta, kje pa dela?«
In:
»Aha, ali je kaj v sorodstvu s tistimi Žagarji s Tolminskega?«
Potem se je govorilo o Venu Pilonu.
Potem se je govorilo o Problemih, o Magazinu, vendar samo toliko, da se je razjasnilo, v kateri številki (rečeno je bilo – v rdeči) je intervju s pok. Pilonom. Aleš Bebler je rekel:
»Aha, v rdeči številki Problemov. To pa moram pogledati.«
Potem se je govorilo:
»A ti še zmerom stanuješ tam, kjer ste imeli gostilno?«
»Prosim? Ja. Ja.«
Potem se je govorilo o Karli Bulovec:
»Ja, se še spomnim, takrat precej po vojni, kene, je risala take ogromne plahte, kar na ovojni papir …«
»Hahahaha, pa ja, ko pa nisva imela denarja …«
»Pa imaš te reči še spravljene, ali se je razneslo?«
»Še, še, pridi si enkrat pogledat.«
»Bom. S čim je že risala, s tušem?«
»Z ogljem, z ogljem.«
»A, točno, z ogljem, se spominjam, da je bilo nekaj črnega na belem, take, take, no, mikelandželovske figure so bile gori.«
Nazadnje se je govorilo še o tem:
»No, saj tukaj je prijetno. Bom še kdaj prišel, seveda čisto neobvezno. Pa k tebi gor bom enkrat prišel, da se bova kaj sama pomenila, ko ne bo teh mladeničev, kene, zraven.«
Potem vstanejo in si dajo roke. Nazadnje vstanem še jaz, in ko dam roko, rečem: »Zelo me je veselilo, zelo.« Tega tudi nikoli ne rečem, taka navada ni moja. Potem da na glavo klobuk in gre.
Kaj sem rekel na začetku?
