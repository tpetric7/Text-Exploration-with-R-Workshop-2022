potem pa kot da se je nekdo res vsedel. klop se čudovito maje. vse bolj in bolj. pokvarjena dotrajana klop. ubita klop. zadnjica se pritiska ob barvo, ne zebe je. zelena oljnata in zeleno listje povsod okoli. nad njim. pot teče do sedala moči zeleno. barva je nepremočljiva. zelena zadnjica. trebuh visi proti drobnim belim ostrim kamenčkom obvisi nasproti sedalu. klop se hreščeče maje in maje se trebuh. večkrat se bolj in bolj zamaje silovito zadrgeta poskoči proti vrhu nebotičnika hoče se osvoboditi razmerja s sedalom kriči. tolst je napet bliska se pod zelenimi hlačkami. in hoče nekaj hoče nekaj pričakuje. rumen robec pohotno visi iz omamnega razporka. rumen nos in rumen smrkelj velik in zaslužen. teče v grlo. masten je kot trebuh. oba sta rumena trebuh bolj kot ostalo. nekje višje pa zeva polna odprtina nekoč lep gobec zdaj so to pokvarjena usta. odprta in v votlini več čekanom podobnih teles. zevajo in se nikakor ne morejo zapreti. polna nečesa. pokopališče rabljenih avtomobilov, trebuh potopljenega tankerja. mimo pa teče reka. reka plodnosti. potok lepih izkušenj. in blazno telo. črna rejena usta zevajo bolj in bolj. lakasti čevlji s polvisoko peto. teptajo razvraten zrak na poti in nosijo tok življenja. v diagonali s klopjo se blešči prozorno usnje. bele žabe razmahujejo atome in delajo pohoten zvok. v trebuhu blazno kruljenje nejasni nagon po škripanju stare postelje. prozorna čista volna v manjši diagonali proti zelenim hlačkam. velik smrkelj teče dalje proti robcu. usta hlastajo zrak. že čisto blizu okoli jedrega pasu pravzaprav pod njim je mini tesno obšita sintetika seje energijo in nekje v sredi orje pri vsakem koraku vrela zemlja čaka na seme in sploh toplota blaznost in pod njim še vedno prozorna volna. klop nasproti čisto enaka majava klop in prazna. bolj ozek prehod gre vmes in trebuh se stiska nekam neprevidno bolj in bolj leze vase. prozorna tkanina okoli obeh platišč in še marsičesa in potem skozi ozko dolino ravno nasproti smrkavega nosu. potem še malo vzdolž po razorani zemlji nasut bel droben pesek. se oddaljuje v tej smeri. tedaj pa se zrak nenadoma prelomi bolj in bolj zavije oči osladen kis ki prodira v vonjast rumen smrkelj trepeta skače se razliva objema ves trebuh gor in dol po zelenih hlačkah in klop harmonično niha bolj in bolj. zrak napet in brezdušen oklepa zažrte vršičke vse rdeče in polne vonja nabite z mastnim oljem strasti. brsteče prsne bradavice. prozorne prsi nabrekel bombaž čipkasta svila in modrček vse že daleč od velikih zevajočih polnih ust in poskakujočega trebuha. 10…9…8…7…6…5…4…3…2…1…0! se ustvari že pričakovana nenadna sprememba. tam nekje za mrtvimi hlačkami nabrekne življenje zaživeti hoče bolj in bolj se dvigniti in zadovoljiti samo sebi doseči svoj smisel vse poteptati pobiti ustreliti obesiti vse zadaviti umoriti samo da se dvigne. reka življenja pa gre dalje. napetost ob trebuhu počasi upada še preden je narasla. izgubila je voljo in omagala že na začetku. življenje je kruto. tok vzbrstele sile za zelenimi hlačkami ni dosegel svojega namena. star je. izžet. zgaran zadušen umorjen. tekel je skozi vojno in po vojni se razlival po mehkih oblih obalah jih krušil in razrival in razdajal svojo ljubezen svoje bogato premoženje. trebuh pa dobro živi dalje in poskakuje svojo pot. se nenadoma mladostno dvigne ostane sama klop. prazna in stara je. ubita klop. maje se in crkava iz dneva v dan.
