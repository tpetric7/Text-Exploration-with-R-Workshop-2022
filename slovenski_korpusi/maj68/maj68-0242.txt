APRILSKA
Današnji ljudje že nimajo več dosti smisla za humor. Prvoaprilskih šal ne poznajo več. Dovolj jim je, da prvega aprila pogledajo v kuverto s prejemki. Izjeme samo potrjujejo pravilo.
APRILSKE ŠALE V ČASOPISIH
Nekdaj so za prvi april objavljali razne potegavščine. Nekaj dni kasneje so naivnežem vse pojasnili. Zdaj pa so se ljudje že med letom naveličali po listih preiskovati, katere novice so potegavščina in katere ne.
ČUDO
Pravijo, da njega dni nismo imeli toliko visoko izobraženih ekonomistov. Gospodarstvo so vodili kar navadni trgovci, zato tudi nismo nikamor prišli. Pa še v kapitalističnem sistemu smo bili.
Danes pa je videti, da imamo takih modrih glav preveč. Kljub planiranemu gospodarstvu nas suka po nemirnem morju življenja tako, da je že marsikomu tesno pri srcu.
ENA JE VEČJA KOT NOBENA
Skozi čarobna očala statistike krasno vidimo. Letos imamo vsega za toliko in toliko procentov več, kot smo imeli lani. Krasno in še res je povrh! Tega, da se lani ob istem času nismo pretegnili pri delu, ne pove nihče.
NOVA MATEMATIKA
Zadnje čase opažamo na televiziji, da pri vseh mogočih napakah in poneverbah preračunavajo izgubo v dinarjih v nova stanovanja. Zelo domiselno in posebno tistim, ki jih tarejo stanovanjski problemi, gre taka matematika in tak kriminal še bolj do srca. Pri tem žal pozabljamo na to, da nam še vseh tistih stanovanj, ki bi jih morali zgraditi kar tako, ne uspe dokončati v določenih rokih.
