Sled prejšnjega, prehodnost: iz semena formula rože v rožo dozoreva. V sončni obrezi modra slika dneva, zrak je stepena mrzla kantilena.
V mirnem očesu časa zasteklen spomin, ki ga z dotikom mreni raskav vonj kutine v jeseni. Na polju krik v tišino zasajen.
Iz ptičjih letov, iz občudovanj, iz senc pozidana arhitektura v zbledeli težnosti sveta.
Mir se preliva kot glazura. Iz molka so zgnetena vsa imena in z instrumenti ne prodreš do dna.
