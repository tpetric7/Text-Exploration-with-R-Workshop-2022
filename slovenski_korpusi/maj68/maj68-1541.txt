5.
Boris proletarec, Boris marljivi, Boris moralni je stal pod Vasiljkinim oknom kot miličnik pred Marinkovo vilo. Mimo je prišel Niko Grafenauer, ki je bil namenjen v parno kopel, in mimogrede vprašal Borisa, ki ga je sicer imel za tehnokrata, če je prebral neko njegovo razpravo o Rilkeju. Bledi in amorfni tehnik je samo skomignil in vprašal, če je Rilke mogoče kakšen asistent na filozofski fakulteti ali član uredništva Problemov, kajti če je bodisi prvo bodisi drugo, gre gotovo za kakšno svinjarijo oziroma pornografijo. – No, tista mapa, ki sem ti jo dal zadnjič v parni kopeli! – Kakšna mapa? – Tista mapa, ki je enaka oni drugi mapi, ki sem ti jo prav tako dal v parni kopeli, oblika enaka, vsebina različna. – A, je skromno rekel Boris in začutil, da se mu nekoliko meša zaradi preveč odvisnih stavkov. – No, običajno je tako, da so oblike različne, vsebine pa iste. – A! je ljubko nagubal čelo Boris in poskušal pod sogovornikovo pazduho pokukati k Vasiljki. – No, zdravo, je razočarano dodal Grafenauer, ki je tisti hip zagledal Andreja Inkreta, ki je prav tako hitel v parno kopel. – To je fino, da bova skupaj v parni kopeli in v tem romanu, je zavriskal Inkret in še krepkeje stisnil komaj izpuljeni rokopis nove drame Dominika Smoleta, ki mu je treba nadeti določeno število teoretičnih besed, kot je »tekstualna mreža« in »bivanjskost«.
Boris je nekaj časa gledal pločnik, nato pa poskočil: – Stare vsebine in nove oblike, jasno … to so rekli na SZDL! Hej, počakaj! je tulil za neuslišanim sogovornikom. Nato je spet neuspešno zrl v Vasiljkino okno, mrzlo in neprirodno. – Kaj ti je, ga je vprašal Taras Kermauner, ki je tudi pasiral hišo literature. – Si vstal z levo nogo? – Jaja, je breznadežno (to lahko pomeni tudi »brez Nadežde Čačinovič«, ki je eksponentka rdeče garde in zastopnica SDS za Balkan) odvrnil Boris in se potrepljal po desni nogi, nato pa pokazal v smer, kamor sta šla Inkret in Grafenauer. – Tvoja dva prijatelja sta šla v parno kopel. – Parna kopel … parna kopel, je zamrmral Taras Kermauner in oči so se mu zasvetile. – Mogoče bom pa lahko tudi tam kaj objavil … parna kopel … parna kopel … trojni ples zdravja! Potem ga ni bilo več in Boris je bil prepričan, da se mu je o Tarasu Kermaunerju na neki čuden način sanjalo.
Vasiljka je nekoliko potrto sedela na divanu in pletla nekakšen zemljevid Južne Amerike. Njen brat Abarth jo je kot ponavadi dražil, da ima seksualno razmerje z literarno osebo devetnajstega stoletja, ki je mimo tega, da je nekoliko iztrošena, še papirnata, Vasiljka pa mu je kot ponavadi izbila iz ust eno od obeh cigaret. Abarth je nato sedel v kotu in trpel, češ da je manj vreden od ruskega starčka, starega 108 let. In Vasiljka je sama spoznala, da iz njenega pletenja ne bo nikdar nastal nikakršen pulover, temveč kvečjemu kakšna ponjavica za nesimetrično bitje osmih nog in treh glav. Obupala je nad neposrednim proizvajanjem in se hotela posvetiti melanholični refleksiji širših družbenih problemov. Odšla je proti oknu in nanjo je lila mehka impresionistična luč, ko je zagledala Borisa, ki je mislil, da je priča vnebovzetju. V trenutku je zaloputnila okno in dezintegrirala delo svojih rok.
Boris je videl mistični prizor le en sam trenutek. To je bilo že drugič. Taras Kermauner in vnebovzetje, preveč čudežnih stvari za eno popoldne! Bil je ohromljen in prestrašen in komaj se je odlepil od mesta, ki je bilo že nekoliko obrabljeno od njegovih živčnih korakov. Sugeriral si je, da mora na fakulteto, čeprav na njej ni imel kaj početi in je že zdavnaj prehitel vse mogoče obveznosti in pogoje, ki jih predpisuje učni načrt. Boris si je celo začel izmišljati razne izpite in seminarje, gnjavil je profesorje, da bi ga spraševali o stvareh, ki jih sami niso vedeli, in redno je spravljal v zadrego razne doktorje in dekane, ko jim je dokazal, da niso kos njegovi ambiciozni duši, hrepeneči po znanju.
Vasiljka je seveda šibko bitje, polno ženskih pomanjkljivosti. Naslednjo minuto ji je namreč postalo žal in hotela je poklicati Borisa, naj pride gor v njeno naročje. Silno jo je razjezilo, ko ga ni bilo več. – Bedni Boris! je rekla, – lahko bi me božal in poljubljal, lahko bi mi slekel kak kos perila, ko sem tako osamljena. Lahko bi celo … kaj se ve? Ali je Miškin ni več privlačil? Ali je to v zvezi z dejstvom, da ga je končno pripustila? Ah, zgodilo se je pred štirinajstimi dnevi in tremi urami, natanko ob času kosila. V kuhinji so žvenketali lonci in dedek Jovan Jovanovič je bral poročila s fronte (v nekem časopisu iz leta 1916). Kako je bilo zabavno! In zdaj je jezna! Miškin noče slišati o cerkveni poroki! Niti o kakršnikoli poroki! Pa je bila tako obzirna, da se je o zadevi pogovarjala zgolj abstraktno, v tem smislu: – Kaj misliš o celibatu? Ali: – Kako so ti všeč bele obleke do tal? Ali: – Družina je osnovna celica družbe, se ti ne zdi?
Miškin pa niti besedice. Kvečjemu kakšna nesmiselna izjava, kot: – Zrušili bomo te reakcionarne institucije! – Ali : – Od zakonskih žena so sprejemljive samo tuje. In glede zmogljivosti se je tudi nekoliko prevarila. Ta bik! Po sedmih večernih obiskih je popolnoma uplahnil! Izgovarjal se je na vreme, ki je postalo deževno, in razlagal, da mu čofota voda v kolenu. To bolezen da dobi ob sleherni vlagi in da ga neskončno diskoncentrira. No, Vasiljka pač ni bila uravnovešena. – Če natančno preudarimo, si je predavala, – Miškin ni tako zanič. Samo da bi bil vedno pri roki … pri nogi, ji je ušla dodatna opolzka misel. Po drugi strani bi bil seveda Boris primernejši, je bolj soliden, misli samo na poroko, kariero, najbrž je še nedolžen, kar pomeni, da bi bil ves in samo njen, kar je prednost, ki je ni zanemariti. Mogoče bi kombinirala Miškina in Borisa, morda bi dosegla idealno skladnost med devištvom in zvodništvom … Miškin bi bil nočni duh, tako rekoč nekaj, kar se ji sanja, Boris pa bi bil resen zaročenec, navezali bi družinske stike in bi z njegovo mamo hodila na trg in v Kranjsko goro, od koder so doma.
– Koliko je ura ? je s poudarkom in nekoliko nesramno vprašal Abarth. – Pet, je povedala Vasiljka. – Potem je vendar čas, da nam skuhaš večerjo, je ugotovil Abarth. Štirje drugi glasovi so pritrdilno zacvilili iz raznih kotov – Kuhajte si sami, jaz nisem vaša služkinja. – Si pa sestra! so zacvilili fantje. – Ha ! Pozabili ste – pol-sestra, je zmagoslavno rekla Vasiljka, vstala z divana, si obula črne škornje, ki segajo do vrh a beder in se pripenjajo na štrumpantel, in oblekla črn, svetleč se dežni plašč in črn klobuk ter vzela iz omare prozoren dežnik. Odšumela je po stopnicah, potem ko jo je najprej vsak brat počil po zadnjici in je Abarth puhnil toliko dima, da se je skoraj zadušil, pri tem pa si mislil, da je svinjarija, ker je edina ženska, ki jo ima pri roki, njegova sestra in ne Raquel Welch ali Mojca Plainer.
Vasiljka je hodila po deževnem mestu in s svojo pojavo povzročala, da so se moški bolj ali manj zaletavali drug v drugega ali pa hodili po nogah drugih ljudi in žensk. – Ali je to sploh poletje?! je zavpila na staro prodajalko časopisov, ki je od nenadnega napada z boka skoraj omedlela. Potem je začelo iti Vasiljki na jok, kar je bil očiten višek njenega razpoloženja. Ker mora biti vedno nekdo kriv, je naredila za krivca dež. – Je to kakšno poletje? To je vendar jesen. Saj vem, prodali so poletje tujcem za devize, prav gotovo. Uvozili pa so jesen iz kake države v razvoju, v smislu gospodarske pomoči nerazvitim! Tedaj je potegnil močan veter in ji iztrgal dežnik iz roke, kot da jo hoče kaznovati za krvoskrunske nepatriotične besede. Vasiljka je tekla za njim čez Titovo cesto in ga skušala zgrabiti za ročaj, toda tekla je tam, kjer ni križišča in semaforjev, in je bila podobna navihani črni kobili. Seveda ni imela pojma, da je zakrivila pomečkanje kakih devetih avtomobilskih odbijačev, med njimi enega pri Dimitriju Ruplu, ki je zaklel: Hudiča, zakaj dovolijo ljudem brez šoferskega izpita hoditi po cesti! Potem je izstopil iz svojega vozila in stopil k tistemu, ki se je od zadaj zaletel vanj: – Hej vi, kaj vendar mislite? Kaj mislite, da so vsi avtomobili vaši? Kaj mislite, da ste v Luna parku? Medtem je Vasiljka obupala nad dežnikom, kajti le-ta je odplaval z zračnim tokom čez nebotičnik, za sabo pa vlekel neonski svetlobni napis: »MOJ DEŽNIK JE LAHKO BALON«. Toda saj je imela še klobuk. Zavihala si je krajce navzdol, tako da ji je deževnica kapljala na rame in na prsne vršičke, in sedla na stopnice pred pošto. Ni se dosti menila za mimoidoče, enega je pa vseeno opazila; Rastka Močnika, ki je šel mimo s pogledom, uprtim v tla, kot da nekaj išče, in mrmrajoč citate iz neke knjige Henrija Volfa, Hermana Vogla, Jamesa Henrika ali Jonasa Jamesa ali kako se že imenuje tisti Henry James. – Tega tipa si bomo zapomnili, si je mislila Vasiljka in se počutila nekoliko potolaženo, zato je vstala in si nekoliko naravnala zmečkani dežni plašč, ne da bi videla, kako je zaradi tega Jože Spacal z dežnikom iztaknil oko Nandetu Miklavcu, ta pa mu je z berglo prebodel nogo.
Sklenila je, da obišče svojo sestrično Jurko, ki je stanovala v predmestju v prekrasni vili svojega očeta, sekretarja ali podpredsednika, saj ni vedela, kaj natančno je bil. – Oj, Vasiljka, Vasiljkica, kako dolgo te že nismo videli, je zažvrgolela Vasiljkina teta, Jurkina mama, ljubica moja, ti veverička mala, le kod hodiš, da te tako malo vidimo? – V glavnem sem prišla obiskat Jurko, draga teta, je rekla Vasiljka, – ali je doma? – Seveda je doma, naša Jurkica, je rekla teta, – naša Jurkica je pridna ena najboljših dijakinj na Šubičevi gimnaziji, in pravkar študira latinščino za profesorja Koprivo. Vasiljka je šla po marmornatih stopnicah v prvo nadstropje vile, kjer je bila Jurkina soba. Ni opazila, kako jo strogo gledajo osebe z mnogih zelo dragocenih slik, ki so visele po stenah stopnišča, medtem ko so si umetnostni zgodovinarji zaman belili glave z vprašanjem, kje so te slike, ki so jih nazadnje videli leta petinštirideset. Jurka je zares sedela sredi knjig, toda trenutno se ni učila latinščine, ampak je brala Gimnazijko in je imela oči polne solzic. – Ne vem sicer, za kaj gre v tej knjigi, ker je nisem brala, je rekla Vasiljka, – ampak zdi se mi, da je žalostna. – Da, je rekla Jurka, – precej žalostna. Le kaj vse se lahko zgodi lahkomiselnim dekletom, ko bi ti vedela! – Pojma nimam, je odgovorila Vasiljka, – prišla pa sem zato, da se ti malo izpovem. – Kar povej, draga sestrična, je prijazno rekla Jurka. – Veš, imam dva ljubimca, je začela Vasiljka, – eden je priden študent, kemik, kmalu bo diplomiral, nedolžen je, in blazno zaljubljen vame. Drugi pa je fičfirič ali nekaj podobnega, ampak je pravi moški in z njim se vedno kaj zabavnega zgodi. Ne vem, kaj naj storim; s tem, ki je fičfirič, že nekaj časa spim, ali naj še z drugim? In kar je še hujše; zdi se mi, da sem noseča. Ti si prva, ki ti to povem. – Ali si znorela? je kriknila Jurka, – noseča s fičfiričem? – Prav z njim. Saj ne vem zagotovo, ampak že pred petimi dnevi bi morala imeti bolezen, pa je še nimam. – Veš, draga sestrična, je rekla Jurka s pokroviteljskim naglasom, – jaz raje ne bom nič rekla. Če se človek vtika v zadeve drugih ljudi, sam po glavi dobi. – Imaš prav. Toda jaz sem tako sama in nesrečna. – Najbolje, da vse priznaš in se poboljšaš, je svetovala Jurka. – No, pa grem, zdaj. Kaj že piše v tej knjigi, ki jo bereš? – Ah, nič takega. Same neumnosti, je odgovorila Jurka.
Vasiljka se je spomnila stare navade svojega orientalskega brata – misleca Ahmeda, ki se je v težkih trenutkih vedno vozil z avtobusom po krožni progi, in je zdaj sama sedla na avtobus Moste–Žale–Ajdovščina–Moste–Žale –Ajdovščina–Moste–Žale … Strmela je v široki šoferjev hrbet in ni niti opazila, kdaj je minil osmi krog in se je znašla v avtobusu popolnoma sama s šoferjem – pravzaprav ne, čisto zadaj je sedel Tom Brejc, ves zamišljen, in mrmral v ročaj svojega dežnika: – Rokoko je prava nadlega, toda severni barok je se hujši …
Boris je osnažil čevlje, se pogledal v ogledalo, zadovoljno ugotovil, da je brezhiben (to je pomenilo, niti najmanj podoben kakemu hippiju) in odšel iz svoje podstrešne sobice. Ves je bil nabit z energijo in znanjem in si je potiho mrmral: – Če delaš, lahko mirne vesti uživaš sladkosti življenja. Pod sladkostmi življenja je razumel čokolado in banane; to je bilo edino razkošje, ki si ga je privoščil v svojem asketskem življenju. Sicer pa mu je bila največja in edina resnična sladkost kemija. Želel si je, da bi bil svet tako lepo urejen, kot je kemija – vse po formulah. Tako bi bil svet bolj skladen. – Sicer pa nikakor ne dvomim v svet, je ugotovil, – svet je vendar lep. Samo treba je delati in urejeno živeti. Treba je delati za znanost; znanost ti razkaže vse skrivnosti bivanja. Žal se najdejo ljudje, ki skušajo sestaviti spojino iz napačnih elementov. No, pa saj jih je malo. Svet je lep, ljudje so dobri. Vsi ljudje so moji prijatelji. Medtem se je pridružil procesiji ljudi, ki so hiteli k večerni maši. Med njimi je bila tudi hči partijskega sekretarja z občine, toda oba sta se delala, kot da se ne vidita. Cerkev je dobrohotno vsrkala Borisovo dušo in seveda telo, ki jo je nosilo. Borisa je vedno prevzela magija, ki jo je izžareval cerkveni prostor, prepustil se ji je kot labod rahlemu drsenju po jezerski gladini, kot galeb mogočnemu zračnemu toku … Zadonele so orgle – kot kaka čudovita kemična spojina – kot niz iz samih svetlečih kristalov … kot, kot – Borisa je prevzelo umetniško metaforično občutje, začutil je bližino Gospodovo. Iz teme cerkvenega prostora in iz tonov nebeške glasbe pa je priplavala Vasiljka, vsa bela in prozorna, z majhnimi belimi krilci na hrbtu, da, Vasiljka v podobi angela. Toda ne pred diplomo, je prešinilo Borisa, nikakor ne pred diplomo. In nikakor ne pred zakonom, kajti samo duhoven in matičar imata pravico moškemu telesu odpreti pot v žensko telo. In potem pridejo otroci, dva, trije, morda majhni, pridni angelčki.
Ko je zapuščal cerkev, se je počutil lahkega in omamljenega. Dobil je krepčilo za nadaljnje delo in nov navdih za vzorno življenje, ki je bilo njegov najsvetejši ideal. Hotel je oditi naravnost domov in se zatopiti v knjige, toda nenadoma je zagledal vitrino s slikami iz nekega švedskega filma in se je za hip ustavil, da si jih ogleda. Na njih je bilo nekaj golih deklet, nekaj deklet v samih hlačkah in nekaj deklet v prozornih spalnih srajčkah. – Kakšne grdobije vrtijo v Ljubljani, si je rekel. Kino je bil takoj zraven in še preden se je dobro zavedel, kaj se dogaja, je že imel vstopnico v rokah. – Kakšna pokvarjenost, da vrtijo take filme, je godrnjal in pomolil karto biljeterki. In že je sedel v tretji vrsti, prav sredi med dvema dekletoma v prijetno oprijetih pulijih. – Uh, je zapihal skozi nos in strogo uprl pogled v platno. Vrteli so švedski film o nekem človeku, ki je imel zelo rad gola mlada dekleta, samo da jih je na koncu ponavadi zaklal, obesil ali utopil v kadi ali v ribniku. Borisu je začelo močno biti srce in mislil si je, da je to verjetno od vročine, ampak vročine v kinu ni bilo, ker so imeli air condition. Začutil je tudi, da mu curlja znoj za srajco in da so se mu hlače prilepile na zadnjico. Potem, o groza, je opazil, da ga hlače silovito tiščijo, in je dal roke v žepe, da dekleti, ki sta sedeli na obeh straneh, ne bi tega opazili. Da ni kaka bolezen, si je mislil, ampak film je gledal do konca, ne da bi za en sam hip odlepil pogled s platna. Ves čas se mu je zdelo, da ga hoče raznesti, in boril se je z dvema različnima občutkoma, eden je bil prijeten, drugi pa tesnoben. Ko se je predstava končala, je vstal s tresočimi se nogami, počutil se je utrujenega in preplašenega, dekleti pa sta se spogledovali med seboj in se skrivaj namuznili. Eni je stopil na nogo in v opravičilo zamomljal: – Hvala, da ne, drugo pa je butnil s kolenom v zadnjico in rekel: – Bog ne daj. Do konca potlačen je zataval na ulico in se zaletel v Edvarda Mohorka, ki je vinjen kolovratil od Mraka proti Turistu in govoril: – Moram najti Pavlija Dobrilo, da mu stresem denar iz nogavice, kajti danes je dobil plačo, in če ga ne najdem, preden pride domov, jo bo skril in rekel, da imajo na zgodovinskem inštitutu blokiran žiro račun. Borisa je stresel občutek gnusa, ker pijanih ljudi seveda ne prenaša, saj se vedejo kot živali in se jim s pijačo otopi um, ki bi ga lahko uporabili za bolj koristne reči, za kemijo na primer. Potem je šel skozi Tivoli in zagledal grm, ki je dihal, iz njega pa je molela ena moška in ena ženska noga. – Saj ne vejo, kaj delajo! mu je kriknila ranjena duša in kar se je dalo hitro je odšel od tam in tekel proti svoji domači veži. O groza, prav v domači veži, na smetnjakih, sta sedela dva dolgolasa tipa, en ženski in en moški tip, in si skakala v usta. Prestopaje tri stopnice hkrati je stekel v svojo sobico na podstrešju in planil h knjigam ter se v hipu zatopil v anorgansko kemijo. Bil je rešen; čudoviti urejeni, moralni kemični svet je bil spet tu. Vseeno pa je naslednji dan poslal tedniku Antena vprašanje za rubriko »Zaupaj se mi«, zakaj ga tiščijo hlače, če gleda naga dekleta, in če je to bolezen.
6.
– Ljubim močvirja, je rekel Miškin. Nekega mrzlega dne sta se z Vasiljko sprehajala po Ljubljanskem barju, da bi spregovorila resno besedo drug z drugim in da bi skušala ugotoviti, za kaj sploh gre. – Ali kdaj misliš na močvirske duhove? je rekel. – Skoraj nikoli, je priznala Vasiljka. Miškin je hotel reči: – Ali si noseča ali nisi, rekel pa je: – Sicer pa jih v tem letnem času ni. Vasiljka ga je hotela vprašati, če bi se v primeru, da je noseča, poročil z njo, rekla pa je: – Česa ni? – Močvirskih duhov vendar, je odgovoril Miškin. Potem je hotel reči, da bi bilo najbolj prav, da se razideta kot prijatelja, pa je rekel: – Zelo me zebe v nos in mislim, da mi je zmrznil. – Saj še ni zima, je rekla Vasiljka, ki je hotela vprašati Miškina, če jo ima sploh še kaj rad. – Veš, da sem občutljiv na te reči, je rekel Miškin. – Tudi jaz sem precej občutljiva, pa tega do zdaj nisem vedela, je rekla Vasiljka, hotela pa je pripovedovati o tem, kako sta se pred nekaj meseci strahovito privlačila, zdaj pa je od vsega ostala samo zahrbtnost. – Se še kaj spomniš, je rekel Miškin in Vasiljka se je razveselila, da bo rekel, če se spomni, kako sta bila včasih zaljubljena drug v drugega, – kako je bilo lani že mraz v tem času? – Skoraj tako kot zdaj. Nobenega pravega vremena ni več v tej deželi, je priznala Vasiljka. – Nos imam že tako mrzel, da ga ne čutim več. Popolnoma se mi je odtujil. Drgnil se je po nosu, da bi ga ogrel, pri tem pa padel v jamo, ki je bila pokrita z vejami. – Past za leve, je rekel, ko je zlezel ven z bolečino v nogi. – Nisem vedela, da tukaj živijo levi, je rekla Vasiljka. – Saj ne živijo. To je za vsak slučaj, če bi jih zamikalo, da bi se preselili k nam. To je podobno kot pri Nemcih. Nemci tudi pravijo, da bi se najrajši preselili k nam, ko imamo samoupravljanje. – Torej bo treba tudi njim nastaviti past? – Je že nastavljena – au, boli me, ti ničesar ne razumeš v zvezi s pastmi! – Ti, je nenadoma rekel precej sunkovito, – ali poznaš kakšno devico? – Kakšno devico? je vprašala Vasiljka. – Tako dekle, ki je še nedolžno. – Nedolžno dekle? – Da, nedolžno dekle. – Nobene ne poznam. O, pač, eno. Zakaj? – Rad bi jo spoznal. – Koga? – Nedolžno dekle vendar! Vasiljka je hotela reči, da je čisto navaden pes, rekla pa je: – Moja sestrična je. – Kaj je tvoja sestrična? – Nedolžna vendar. – A, tako. Kakšna pa je? Vasiljka je hotela reči, da je grda in trapasta. – Lepa in pametna. – Ali imaš več sestričen? je vprašal Miškin in se ob številu bratov veselil na še večje število sestričen. – Samo eno sestrično imam, je odgovorila Vasiljka. – Kako da samo eno, če pa imaš šest očetov in pet bratov? – Vsi očetje so bili edinčki, samo Abarthov je imel brata. Ta brat ima ženo, žena pa ima mojo sestrično. – Pravzaprav polsestrično, je popravil Miškin. – Nehaj me moriti s tem, je vzrojila Vasiljka, – ne bodi tako prekleto natančen. – Abarth je torej najbolj pravi bratranec tvoje sestrične? – Ne vem. Jaz se ne spoznam več na svoje sorodnike. Sorodniki so zgaga, samo to vem. Toda moja sestrična je zelo prijazna in zelo nedolžna. Stara je sedemnajst let. – Kaj pa se dela s takimi? je vprašal Miškin. Vasiljka je hotela reči, da ne bo on nič delal z njo, ker se bo tako ali tako najbrž moral poročiti, ampak je to povedala bolj previdno: – Najprej jo pelješ na kavico. Drugi dan v Tivoli. Tretji dan ji v šali poljubiš roko. Četrti dan se ne zmeniš zanjo, da te začne pogrešati. Peti dan se poljubita. Potem počakaš tri leta in jo razdevičiš. – Ali se da skrčiti na tri dni? je zanimalo Miškina. – Nikakor ne. V najboljšem primeru na eno leto. – Potem pa ne bo nič, je rekel Miškin in vzdihnil. Vzdihnil je tudi zato, ker ga je bolela noga od padca v levjo jamo.
Vrnila sta se v mesto in Vasiljka je odšla domov, da telefonira Jurki in pripravi srečanje. Začela se je tega veseliti; Jurke ne trpi, ker je tako solidna in mlada, in ji bo zato naprtila Miškina, da ji bo naredil težave, kajti Miškin to zna; Miškina pa mora kaznovati in kaznovala ga bo z Jurko, v katero se bo najbrž blazno zatrapal, ona pa ga bo odklonila.
Medtem ko je Vasiljka pripravljala intrigo, je šel Miškin v Mesing in tam srečal Dimitrija Rupla, ki je iskal Frančka Rudolfa in Mateta Dolenca, kajti takrat smo še vsi trije skupaj pisali non stop roman. Naju ni bilo, zato je nekaj zamrmral o nesolidnosti poslovanja slovenskih književnikov in se vrnil domov, kjer je našel sporočilo: – Dim, prasec, kje si bil? od mene. Miškin si je mislil: – Le kdo je ta dolginasta pojava? Osebno ga namreč ni poznal, ampak samo s papirja, čeprav sta stanovala v isti hiši. Toda hiša je imela enajst vhodov in je bilo malo možnosti, da bi se kdaj srečala. Tudi on se je zdaj vrnil domov in našel v predsobi na tleh Polonino pismo, v katerem mu sporoča – da ni vedela, da se je tako hitro poročil, da mu želi srečo v zakonu in v življenju, da piše te vrstice s solzami v očeh in da mu poklanja tisti denar za poročno darilo. Spodaj je bil pripis: P. S.: Kupila sem si nov BMW 2002. To je Miškina pretreslo in je zato pakiral svoje stvari v kovček precej pretreseno (svojo sobo je namreč oddal postarnemu zakonskemu paru, ki je pričakoval zapoznelega otroka, in se je sam preselil k Fiču na podstrešje. Za sobo bo dobival petdeset tisoč na mesec, kar je bilo tričetrt moževe plače, ampak kaj moremo, drugi so z nami neusmiljeni, mi pa z drugimi. Fič je zahteval za najemnino samo deset tisoč in to je bila dobra kupčija. Napaka je bila samo v tem, da je moral spati v veži, če je imel Fič notri žensko. Zato je nekoč pozneje, pozimi, plačal dvojno najemnino, da je lahko spal v sobi za omaro, čeprav je imel Fič žensko.) Zdaj je torej pospravljal svojo prtljago, ki jo je sestavljal majhen kovček, zračna puška, ki jo je zaplenil Vasiljkinim bratom in harmonika, Vasiljkino darilo. Še zadnjič je premeril s pogledom prostor, ki je bil do tega dne njegov dom; okna so bila zadelana z lesonitnimi ploščami, ker so bratje še vedno streljali z zračnimi puškami. Postelja je imela samo tri noge in je bilo zanjo značilno, da se je povesila, če si v spanju naredil napačen obrat. Tedaj se mu je na mestu, kjer je bila miza, prikazal krasen, bel BMW 2002 in mu pomežiknil z levo lučjo. V njem je sedela Polona in je imela zraven sebe na sedežu Boštjana Hladnika. Oba sta se Miškinu režala in mu mežikala. Miškin si je pomel oči in stresel z glavo, a BMW 20002 je bil še vedno tam. Stopil je bliže in se zaletel v belo pločevino. Pri tem je prevrnil mizo. Boštjan Hladnik je imel v roki kino kamero in je iz avtomobila snemal Miškina. Ta je pograbil kovček, harmoniko in puško in zbežal skozi vrata. Slišal je, kako Polona pritiska na plin in kako avto športno hrumi. Potem je telefoniral Milošu Ivancu, naj pride ponj s spačkom in mu prepelje kramo v novo stanovanje . Miloš je prišel in ga prepeljal v staro mesto. Miškin je odnesel prtljago gor, medtem pa je Milošu crknil avto. Miškin je to videl skozi okno in odšel iz hiše čez dvorišče, tako da ga Miloš ni našel, ko ga je prišel prosit za pomoč. Moral je prositi dve stari ženici, eno nosečnico in dva otroka, da so mu pomagali poriniti avto iz starega mesta v Domžale.
Takrat je sedela Vasiljka ob oknu in gojila v srcu veliko, debelo tugo. Obšlo jo je razpoloženje, ki je bilo zadnje čase zmerom bolj pogosto in v katerem je tepla brate, drzno odgovarjala čiki Jovici in brcala mačke. Včasih jo je imelo, da bi se vrgla skozi okno na gumijasto blazino in opazovala svoj pogreb. Z Jurko je že govorila in organizirala sestanek pred Pošto. Bila je popolnoma mrtvaško razpoložena. – Naša sestra se obnaša kot breja mačka, je slikovito pripomnil Abarth.
– Kako sem neumna, tiste jame so bile za Nemce, se je lopnila po glavi, – Miškin pa je tako pameten. Sedela je tam (kjerkoli že) in ni imela kaj početi. Premišljala je celo, da bi prestopila v drug roman. Potem je zazvonil telefon in mračen glas je rekel: – Oprostite, vaša žena je umrla! pa še isti hip utihnil in nadomestilo ga je ono znano »tu-tu«.
(Prihodnjič: Miškin in slepa žena Tartaruga!)
