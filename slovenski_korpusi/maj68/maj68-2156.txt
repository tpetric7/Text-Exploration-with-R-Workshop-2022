To naj bo splošna deklaracija proti preludinu. Namreč: potrošnja preludina je večja kakor si mogoče predstavljamo, posebno pri nas.
Preludin je antisocialen, ustvarja paranojo in je pravzaprav dolgočasen. Istočasno je tudi škodljiv za telo, nekreativen in meče grdo luč na določeno vejo industrije, ki jo nerazumevajoče imenujejo proizvodnja narkotikov. Preludin je v primerjavi z marihuano, hašišem ali LSD grozoviti monster Frankenstein.
Ljudje, ki jejo preludin:
– kradejo,
– se ukvarjajo s politiko,
– spuščajo prdce v zrak in sralo v gate (njihove gate – njihova stvar, zrak pa last vseh nas),
– propagirajo privatno lastnino,
– so gobezdavi,
– ocenjujejo,
– zažigajo na neprav način, se ne umivajo, torej so nečedni,
– trgajo otrokom ušesa,
– propagirajo vzgojo in izobraževanje pod nadzorstvom establishmenta,
– urejajo in upravljajo, čeprav nikoli nič ne uredijo ali upravijo,
– se pretepajo in vojskujejo,
– mislijo, da so najpametnejši.
Vidite, taki so ljudje, ki jejo preludin. Pravi speed-freaks. Vidite, in preveč jih je.
In lepo bi bilo, če bi se spremenili!
