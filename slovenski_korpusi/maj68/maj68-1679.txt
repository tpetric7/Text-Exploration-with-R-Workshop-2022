Imel sem zaupnega prijatelja. V najhujših vrtincih najine prebujene moškosti naju je kruto življenje prikrajšalo za tiste stvari, za katere sva dihala in živela. Ženske prsi, stegna, zadnjice in oh! Spolnost nama je pomenila vse, vetrič z gora, šum morja, zgodovina in zemljepis, alfa in omega. Prebirala sva poučne knjige, si izmenjavala za »čez noč« zanimive fotografije in do čudovitih nadrobnosti izmenjavala izkušnje, ki jih nisva imela.
Prijatelj je skrivnostno razlagal, kako se je poleti na morju seznanil z nekimi prostitutkami in kako je eno kar pri belem dnevu in, pomisli, brez prezervativa. Do najmanjše podrobnosti mi je povedal vse gibe in položaje. Da bi bila zadeva bolj verjetna, mi je zaupal, da je bil pijan in da sploh ni užival, toda bilo je prima.
Penil sem se od zavisti, toda nisem mu ostal dolžan. Jaz da sem tudi poleti, toda v hribih. Tam sem dobil veliko starejšo punco in dala mi je kar tako, brez predsodkov. Natančno sem mu opisal tisti večer ob šumečem gozdu in kresnice so letale naokoli. Da bi bila zgodba bolj verjetna, sem mu zaupal, da sem bil takrat popolnoma preplašen in da nisem imel nobenega užitka.
Tako sva razpravljala, kadarkoli sva bila skupaj, o ženskah, ženskah in ženskah. Kaj starši, kaj šola, kaj socializem – ženske, ženske! Nekega zaspanega jutra med odmorom na šoli, tej sodobni mučilnici nedolžnih otročičev, me Mičo lopne po rami:
»Si lahko misliš to svinjsko srečo? Za prvomajske mi bo stara ostala doma, jaz pa grem sam v Piran, hočem reči, s tabo, če ti je prav. Mama mi je dala ključ od hiše samo s tem pogojem, če greva skupaj. Iz dobre družine je, je rekla, in tudi neumnosti mu ne rojijo po glavi!« Zarežala sva se.
»Pa so kaj v redu babe tam dol?« V glavi so se mi že začele poditi razburljive misli.
»Ho, ho, pa kakšne! In rade dajejo!« Zategnil je zadnjo besedo, kot da bi bila njegova že vsaj polovica Pirančank.
»No ja, to je že v redu.«
»Izbiro imaš sploh veliko. Čez prvi maj pridejo dol tudi vse ljubljanske kurbe, mlade in stare, seveda zastonj.«
Pred očmi se nama je prikazala jasna slika; hodiva po Piranu, vsa dekleta gledajo za nama, toda midva sva izbirčna, vzameva samo najboljše, jih peljeva v hišo in tam s svojima strastnima in pohotnima družicama preživiva celo noč in mogoče še dan. Tako se bo zgodilo, saj drugače ne more biti; dva izkušena moška, z lastno hišo, mlada, lepa, iščeta postavni dekleti pod: brezmejni užitek.
»Ja, za prvi maj greva v Piran!« sva hkrati zaklicala, se spogledala in zadovoljno ugotovila: Res, prava moža sva.
»A vidva gresta tudi v Piran?«, se je zaslišal priliznjen glas. Bil je Coki. Obema je bil zoprn, ker so o njem govorili, da je imel že veliko žensk pod sabo in tudi sam ni štedil z zgodbicami. Ravno prejšnji dan nama je povedal, kako je poleti spal z dvema Nemkama hkrati, bilo je utrudljivo, toda perfektno. O njem je šel tudi glas, da je bil prvič z dekletom, ko je imel šele trinajst let, midva pa si takih razglasov nisva mogla privoščiti, saj sva se preveč zavedala, da sva ga imela takrat samo za lulat. Zato ga nisva marala.
»Perfektno, potem pa se bomo pa še videli. Jaz grem avtostop, pa vidva?«
»Tudi.«
»Saj res, Mičo, ti imaš tam hišo. Perfektno! Lahko spim pri vaju?«
»Ja, ne vem …«, se je izmikal Mičo, »pa če bodo babe …«
»Mha.«
»Oh, saj boste dva pa po dva na posteljah, kakor vem, imaš tri postelje, torej ena zame in za mojo, ne?«
»No ja, lahko prideš,« je postal Mičo popustjiv ob viziji, da leži poleg njega žensko bitje, »veš, da lahko.«
»Pravim vama, da bo perfektno. Mogoče vama bom lahko kakšno punco dobil, če kdo ostane slučajno praznih rok. Hm, pa še eno perfektno stvar imam – prav za take zadeve. Dobil sem od nekega zdravnika; da ne bosta kaj okoli pravila. Za take stvari namreč zašijejo. Imam – špansko muho.«
»Muho?«
Coki naju je zaničljivo pogledal.
»To je posebne vrste dražilo; če to poje ali popije recimo kakšen bik, ti perfektno posili celo kmetijsko zadrugo, s kravami, tajnico in direktorjem vred.« Ni mi bilo še čisto jasno:
»Hudiča, saj mi tega ne rabimo, saj bi posilili pol Pirana.«
»Jasno,« se je krohotal Coki, »samo da bomo mi to zadevo dali babam, če bodo slučajno preveč frigidne in še to po malem.«
Kocka je padla, gremo v Piran.
Pri avtostopu sva imela srečo in kmalu sva lahko hodila po Piranu ter slačila s pogledi vse ženske, ki sva jih srečala. Od trga do Punte, od Punte do trga, brez prestanka. Seks je buhtel in brenčal za vsakim vogalom, za vsakimi priprtimi polkni, vil se je kot oster vsiljiv dim iz spalnic in kavarn. Vsaka ženska je prenašala in drgnila svoj užitek, vendar skrivnostno in malce zadržano, kakor da ga ne bi imela. Pohotno sopenje, tiho šepetanje in mrmranje, ploskanje prepotenih trebuhov, suho švistanje gole kože in hrastanje vlažnih kocin, vse to je bila pošastna in vabeča glasba, ki tira v obsedenost.
Hrabrost sva si nabirala z raznimi pivi, konjaki in pelinkovci, toda vseeno si je nisva nabrala toliko, da bi si upala pridružiti kakim dekletom. S sovraštvom sva gledala razne tipe, ki so se sprehajali v družbi deklet ali pa celo z eno samo pod roko. »Kakšen preklet zajebanec!« in »Glej tega kretena.« To so bile najine edine besede, saj je bilo jasno, da sva najlepša, če že ne na svetu, pa vsaj v Piranu.
Nestrpno sva pričakovala Cokija, da bi nama »zrihtal« kako meso. Od samih misli in pripovedovanja o seksu sva bila že čisto neumna in hlače so nama nabrekle, samo če sva videla kako žensko z zibajočimi se boki, izbočeno zadnjico in napetimi prsmi. »Poglej tole, kakšne joške ima.«
»Božanske, ta je sploh potrebna strokovnega anatomskega pregleda.« Oba sva si, vsak zase predstavljala, kako nama drsi roka pod jopico in pod krilo. Dekle naju še pogledalo ni.
»Glej, tole rit!« Zibala se je pred nama kot dva bata. Hops, ena ritnica gor, hops, druga dol. Začarana sva strmela vanjo. Hodili smo proti trgu; med nama in zibajočim se magnetom sta bila samo dva metra.
»Si jo predstavljaš v postelji?« je zastokal Mičo. »Hops, hops, hops, hops …«
»Hej, živjo!« je udaril zvonki glas. Bil je seveda Coki. Končno! Pokazal sem za zadnjico, ki se je že oddaljevala: »Si jo videl, tole?«
»Aha! Bi rada fukala, kaj?«
»Jaz bi sedajle cel babji Piran in to vsako po petkrat.«
»Jaz pa bi imel samo eno, ampak to bi tako pregonil, da bi jo odpelali v vozičku!« S tem sva mu dokazala, da bi se nama res kakšna ženska prilegla.
»Potem pa je že zadnji čas, drugače se bosta še na moške spravila.«
Pritrdilno sva zacvilila.
»Žensk nimata, kaj? Se mi je kar zdelo. Dve za vaju? V redu, v redu, to sem vama dolžan, saj bom spal pri vaju. Gremo kaj spit?«
Poslušno sva tapljala za njim po promenadi in lokalih in poslušala njegove pripombe: »Tista je premlada, ne bo nikoli dala … Tista ima fanta. Tale pa bi že mogoče dala, ampak išče samo težke kalibre … Hej, Jasna! Živjo, Jasna, kako si?«
Coki se je začel na vso moč rokovati z nekim še kar postavnim, sicer nelepim dekletom, toda žive in široko odprte oči so kazale njeno izkušenost. Zraven je stala njena prijateljica Vida, s čemernim obrazom in še gršo postavo. Prišle so danes sem in nimajo prenočišča.
»Ne? Perfektno! Mičo ima prazno bajto, pa lahko prespita pri njemu. Drži? Gremo kar tja.«
Bili sta zato. Toda midva sva bila v škripcih. Vse sanje o čudovitem seksu so začele plahneti, izmuzniti se nisva več mogla, Coki nama je med potjo kar naprej mežikal in naju pomenljivo suval pod rebra.
Doma smo privlekli steklenico konjaka in medtem ko sta se dekleti čedili v svoji sobi, ki smo jima jo velikodušno podelili z mislijo, da bo ponoči razporeditev malo drugačna, je Coki hehetajoč privlekel od nekod zavitek belega praška, ga stresel v steklenico in nama rekel: »Sedajle grem jaz poiskat še zase eno babo, vidva pa tale mušji konjaček lepo nalijta tema dvema babnicama, da se jim bo meglilo od pehote. Vso srečo!«
In že ga ni bilo več.
Mičo in jaz sva pridno natakala konjak in obadva osvajala Jasno. Vida je hladna, navajena svoje grdote, stala ob strani, kakor da se je vse to ne tiče. Jasna mi je bila čedalje bolj všeč. Njen nesramni pogled in zvonki smeh mi je silno približal misli in želje, ki sem jih prenašal že leta. Ker smo mi trije sedeli na postelji, smo se dotikali z nogami, topel pritisk njene noge mi je povzročal prijetno gomazenje. Oh, ženska, ženska, končno te imam!
Vida je mrko sedela v gugalniku, se nalivala z »mušjim« konjakom, toda, kakor da nanjo ne vpliva, niti zagugala se ni.
Z Mičotom sva šla na stranišče. Trdo me je prijel za rame:
»Poslušaj, Jasna bo moja, čeprav se postaviš na glavo. Če hočeš, daj Vido.« »Vido? Ampak saj vidiš, kakšna je!« »Svinjsko se mi jebe, ti si tukaj moj gost, hiša je moja.«
Prijatelja sem imel rad in čeprav sem bil ves iz sebe od užaljenosti, v Jasno nisem več lezel. Mičo ji je še naprej pravil bebaste vice in zgodbice, jaz pa sem sedel zraven konjske smrti, in na kozlanje mi je šlo ob predstavi, da bi ležal na njej. Počasi je srkala konjak, mi zdolgočaseno odgovarjala na moja še bolj dolgočasna vprašanja, na mojo srečo sem ji bil popolnoma nezanimiv.
»Grem spat.« Vstala je, ni rekla niti lahko noč in izginila v zgornjo sobo. Kar gomazelo mi je od besne nevoščljivosti, ko sem gledal parček na postelji, ki se je že šlatal. Konjak je pri Jasni dobro deloval. Sklenil sem, da se grem napit.
»Na svidenje!« še slišala me nista, prasca nemoralna.
V deveti gostilni sem srečal Cokija, s kalnimi očmi in abotnim nasmeškom. »Kaj ne fukaš?« »K vragu pa babe, k vragu pa prijatelji, k vragu vse, najbolj pa svinjski fuk s še bolj svinjsko konjsko smrtjo.« »To je beseda. Na moj konjak. Eks! Šjor kamerjere, še eno rundo. Dva!« Prijel me je čez rame: »Vidiš tisto babo tam? Je v redu? Je? Evo, ta ti da en perfektno usran fuk za deset tisoč lir. In tista druga ima krvavo pinto, tretja je frigidna, četrta se ne umiva, peta da vsakemu, šesta te obere, sedma te brcne v rit …«
Opotekala sva se po ozki ulici. Cokiju so curkoma lile solze po licih. »Vse ženske so ene usrane, nore, zmešane kurbe. Same ne vedo zakaj se lažejo in kdaj se lažejo … Eva, Eva, rad te imam, Eva, zakaj si me pustila, zakaj, zakaj, zakaj …«
Padel je na kolena, cvilil in butal z glavo ob tla. Začudeno sem gledal in poslušal. Je to Coki, naš dobri stari hladnokrvni kurbir?
Ko se je dodobra nakozlal, je Coki zaspal na tretji postelji. Iz zgornje sobe je vela smrtna tišina. Mogoče uboga konjska smrt sanja, kako jo po livadah preganjajo satiri? V srednji sobi je bila tudi tišina. Mogoče bi, če bi natanko poslušal, slišal pritajeno sopenje? Pogrnil sem si dve preprogi v predsobi. Od slabe pijače mi je šumelo v ušesih in kolobarji so se mi delali pred očmi. Toda misel se je oblikovala v telo, v obraz. To je bil obraz dekleta s trpkim nasmehom in temnimi očmi. Telo je bilo milo in gladko, poljub je bil nežen in sladek.
»Pridi!« je rekla.
In tako je ležal v hladni predsobi, pokrit s preprogo, sam, rahlo preplašen deček, rešen alfa in omege in obsedenost ga je zapustila v toplem, ubogem curku skupaj z moškostjo.
