Večer te pušča samega z oblaki. Verige senc ti stiskajo zapestje. Odmeva ni. Pokrajina brez cest je. V močvirni mah se vgrezajo koraki.
Tu so si dnevi med seboj enaki; tvoj majski dan pozabljena povest je. (Kot mati si, ki mrtvo dete pestje in solze razkazuje pred bedaki.)
Nihče ne ve za tvojo bolečino, nihče ne čuti tvojega slovesa. Življenje je prehrupno za tišino.
Tvoj beg razumejo samo drevesa, zasidrana v samoto in sivino
močvirnih vod in nočnega nebesa.
