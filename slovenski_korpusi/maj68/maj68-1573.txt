Miškin je sanjal naprej. Vasiljka je najbrž pri Borisu in igrata šah. Zraven ližeta čokolado. Jurka je doma in piše latinsko preparacijo za profesorja Koprivo. Včasih se zasmeje in vzklikne; »Ah, ta Miškin, ta idiot!« Potem se uči na pamet heksameter; »Aurea prima satast, aetas que vindice nullo, sponte sua sine lege fidem, rectumque collebat.« Odlično obvlada heksameter, zato je Kopriva skoraj nikoli ne praša, pač pa vsako uro vpraša Marka Simčiča, ker on nikoli ne zna. Potem ko spet enkrat ne zna, profesor Kopriva tuli: »Pišite to tridesetkrat, ne, štiridesetkrat!«
Miškin se je naveličal Mraka, vtaknil je steklenico pod plašč in hotel oditi. Natakarica ga je dohitela pri vratih; »Hej, vi niste plačali!« »Pustil sem na mizi,« je rekel. Natakarica je tekla k mizi, toda Miškin ni ničesar pustil. Na žalost se je zaletel v vrata in ni uspel priti pravočasno ven, da ga natakarica ne bi ujela. »Niste plačali!« je zaklicala in ga držala za rokav. »Plačal sem vaši kolegici,« je rekel. Natakarica je stekla k točilni mizi vprašat, če je res plačal. Medtem je hotel Miškin spet uiti, a se je zaletel v nekega debelega moža in se zapletel z njim v prepir. Natakarica je spet pritekla in ga prijela za ovratnik plašča; »Ne, niste plačali.« »Potem sem pozabil,« je priznal Miškin in začel iskati denar po žepih. »Hej, kje pa je steklenica?« je kriknila natakarica. »Postavil sem jo na sosednjo mizo,« je odgovoril Miškin. Natakarica je tekla pogledat, če je res. Miškin je bil že med vrati, toda zagledal je policijsko patruljo. »Vdam se,« je rekel, »zmagali ste,« pustil je, da mu je natakarica vzela steklenico in denar. »Ne prihajajte več sem,« je zakvakala, »to je solidna gostilna!« Miškin je šel do sosednje veže in odprl spodnjo pipo, da je spustil iz sebe prefiltrirano tekočino. Opazoval je potoček, ki se je izlival na cesto. Tedaj je prišel mimo miličnik in strogo vprašal; »Ste to vi storili?« »Nikakor ne,« je rekel Miškin, »toda videl sem tistega, ki je to storil.« »Kam pa je šel?« je rekel miličnik. »Tekel je proti Mraku.« »Ali ga poznate?« »Ne, videl sem ga samo v hrbet.« Miličnik je odhitel za storilcem prekrška.
Miškin se je vrnil v bližino začetka. V Mesingu je bilo toliko ljudi, da je moral na silo poriniti vrata, pri čemer je nekaj ljudi sprešal v nekaj podobnega stlačenemu grozdu. Odkril je majhen prostorček na radiatorju, kjer ga je našel Fič in spraševal, če ima kaj denarja. Miškin mu je dal petdeset tisoč in Fič je odšel. Potem je prišel Matjaž Puc, ki je pravkar dobil mesečni prispevek svojega očeta, in je plačal Miškinu vinjak, kajti Miškin je pozabil, da ima še mnogo denarja. Spustil se je v dolg govor o dnevu premišljevanja in se vmes preselil iz Mesinga v Emona, kajti »iz Emone si in v Emono se povrneš.« Ves čas je govoril Milanu Pintarju, ki je nekaj časa hodil ob njem, ampak zdaj ga ni bilo več, ker Milana Pintarja ni več, če greš od dalje nazaj. Naletel je, prvič v tej knjigi, na Petra Božiča, ki je stal ob polici s kozarcem mleka v roki. Ob pogledu nanj bi se direktor Ljubljanskih mlekarn raznežil in bi ga gotovo povabil požirat za reklamo Ljubljanskih mlekarn. Zraven Petra je bil seveda tudi Lesar in Danilo Čelofiga. Lesar ga je objel in poljubil ter začel recitirati eno svojih pesmi iz cikla Prelepa Dolenjska;
»V tvojem naročju iz sena, v tvoji mehki, zeleni kotlini strasti, se cesta začne, ki vije se nerazumljiva iz prsti čez prst se zvije nazaj v prst.« (Tako jo je vsaj Miškin razumel).
Spomnimo se Jaroslava Novaka, oziroma njegovih predvojnih časov, si je rekel Miškin, ko je hotel od obupa zmrzniti na Rožniku pod hruško. Potem ga je začelo zebsti in je odšel domov, da se tam raje pokonča s pištolo. Imel je pištolo z dvema nabojema, enega zase in enega za najhujšega prijatelja. Ustrelil je in si je rekel, da je sreča, ker ima dva naboja. Prvič je namreč zgrešil sebe in zadel svojo fajfo. Ustrelil je še enkrat in zadel svojega psa. Potem je pripovedoval zgodbo, da mu je pes ušel, v resnici pa ga je pokopal v pralnici pod kotlom.«
Prinesli so mu še eno pivo.
»Tudi jaz bi imel rad revolver,« je nadaljeval,« in vsaj dva naboja. Z enim bi ustrelil kakega politika, z drugim pa kakega obrtnika. Ostali bi pa mene. Tako bi bilo vsem zadoščeno. Pustite me, da se izpojem, preden storim usodni korak; korak proti pošti, od koder bom razposlal usodne telegrame. Preden utonem v Had svojega jaza. Preden me jaz utone v mrak mojega Hada. Hočem reči, preden me telegram mojega jaza zmrači v uton svojega Hada.«
Vstal je in svečano dvignil reko z vrčkom piva;
»Poglejte moj nos!« je rekel, »in mu, prosim, sledite, da se mu po poti kaj zgodi.« Potem je zlil pivo Fiču na glavo (kajti medtem je prišel Fič), toda ta mu je bil za to še kar hvaležen, ker mu je bilo ravno preveč vroče.
Med potjo proti pošti je Miškin tvezil;
»Kaput! Jurka je nedolžna. K temu izrednemu jubileju ji moramo poslati častitljiv telegram. Jaz, Mikimiška, se moram vsem opravičiti. Zdaj bomo poslali sto opravičljivih telegramov na vse strani sveta. Neba. Pekla. Ali ste brali knjigo »Menjalnica teles«? Priporočam vam jo. Vam ga, ga.«
Prišli so na pošto in Miškin je zahteval telegramske listke. Takega je poslal Jurki:
»OB ČASTITLJIVEM JUBILEJU TI ČESTITA MIKIMIŠKA ŠE NA MNOGA LETA ŠE!« Fič ga je sicer opozoril, da je zadnji ŠE odveč, a ga je Miškin zavrnil, da dlakocepec pa res nikoli ni bil in skopuh tudi ne. Potem je napisal Vasiljki:
»TUKAJ SO ROŽE OB TVOJEM ROJSTVU MOJEGA SINA PO POMOTI PREZGODAJ.«
»Kaj hočeš reči s tem, saj še ni rodila,« je rekel Danilo Čelofiga. »Naj oprosti, ker sem po pomoti prezgodaj telegrafiral in prinesel rože,« je objasnil Miškin.
»Nisi niti prinesel rož in prezgodaj najmanj sedem mesecev,« se je namuznil Fič, ampak ostalim se je zdela šala kar posrečena. »Kaj že tri mesece traja ta roman?« se je zdrznil Peter Božič, »to je vendar že konkurentno blago!«
Tole pa je Miškin napisal čiki Jovici:
»DRAGA JOVICA POZNAVA SE ODKAR TRAJA ROMAN OPROSTITE BREZ ZAMERE«. »Ne pošiljaj, to je čisto brez veze,« je rekel Slave.
»Ne moreš trditi, da se poznava od prej. Nihče nas ne pozna od prej.« Potem je napisal Abarthu:
»KUPIL TI BOM FIAT ABARTH? KO BOM IMEL JAZ BMW 2002.« »Zakaj pa si postavil za ABARTH vprašaj? To je čisto brez veze,« je rekel Čelofiga, ampak Fič ga je zavrnil, naj ne bo tak preklet formalist, pa čeprav je Mariborčan.
Oddal je telegrame in se skušal z ostalimi vrniti v Emono. Toda na poti čez cesto se je izgubil. Bilo je že pozno zvečer in na cesti le malo ljudi. Bilo je precej mraz. Miškin je polulal drog cestne svetilke in naslednji dan so psi ugibali, ali je bil tam volčjak, dakelj, terier ali doga. Nobeden od njih ni pomislil na kakega Mikimiškina. Našel se je šele naslednje jutro in se prepoznal po značilnem glavobolu in slabem okusu v ustih.
9.
Miškin je bil sprijaznjen z mislijo, da je življenje eno samo veliko tveganje. Ko se je zjutraj zbudil in se medlo spomnil svojega popotovanja od Litije do Čateža, si je dejal: »Nikake poti nazaj ni. Treba je iti samo naprej.« Napudral si je rdeči obraz in se odpravil k Jurki naravnost, na dom, ne oziraje se na nevarnega deda. Ko je prišel do prekrasne vile njenega očeta, se je razkoračil in rekel: »Ubogo dekle! Česa takega si pa res ni zaslužila.« Hiša je bila zelo moderna, malo rumena, malo modra in nekoliko bela. Imela je zelo ostre vogale in topo streho. Potem je na ves glas zarjul; »Juuuuurkaaaa!« Čez nekaj sekund je skozi majhno aluminijasto okence nad vrati pokukal Jurkin nežni obrazek in prestrašeno rekel z ljubkimi usteci: »Takoj pridem, tiho bodi!« Takoj je prišla, v svilenih copatkah in zelo čedna, ker je imela lase spete v čopek in je bila videti majhna in nežna pred velikansko stavbo. »Se klanjam,« je rekel Miškin in se priklonil, »ter poljubljam roko.« Obnašal se je kot kak neroden knez. Jurka ga je z eno roko prijela za rokav, drugo pa je dala na usta: »Pssst, šema, predsednik vlade je pri nas na obisku, ti pa tuliš kot jesihar!« Miškin je začutil, kako mu je nekaj utripajočega padlo iz srajce v spodnje hlače in tam divje poskakovalo z glasnim šumom: tik, tak, tik, tak. Vstopila sta v hali, ki je bil ves v marmorju in poln kristalnih lestencev, ki so ob prepihu rahlo pozvanjali. »Tukaj,« je zašepetala Jurka in ga vodila po stopnicah v zgornje nadstropje, kjer je imela svojo ljubko rezidenco. V njej je bilo prekrasno pohištvo, stereo gramofon, velika knjižna omara, polna klasične literature in slovenskih pisateljev, v kotu je stal pianino in na njem krasna indijska vaza s pravimi pravcatimi svežimi orhidejami. »Ti,« je medleče rekel Miškin, »kaj je pravzaprav tvoj očka?« »Ah,« je rekla, »sekretar ali podpredsednik, saj nihče natančno ne ve.« »Tako, tako, seveda, razumljivo,« je rekel Miškin, kot da razume. Začel je brskati po ploščah in je izbral Chopina, ker se mu je ob njem vedno prikazovala neka ženska, v katero je bil zaljubljen pred sto leti. »Pravzaprav sem prišel,« je rekel in malo jecljal, »prišel sem, da vidim, če živiš … mislim, kako kaj živiš. Kako si kaj?« »Kar dobro se imam,« je rekla Jurka, »in dobivam zabavne telegrame brez podpisa.« »Seveda,« je rekel Miškin, »to pride od tega vremena. Mislim, Francozi delajo poskuse z bombo. Čisto značilno.« »Torej, naj ti povem; čez tri tedne bom stara sedemnajst,« je rekla Jurka, »bil si napačno obveščen o mojem rojstnem dnevu in sploh o moji starosti.« »Saj se mi je zdelo,« je rekel in premišljeval, koliko naj reče, da je mislil, da je stara, ne da bi se zameril. Koliko ženske rade slišijo, da so stare? »Jaz sem mislil, da jih imaš kakih … okrog … osem, največ dvajset.« »Tako rekoč bom kmalu zrela ženska, ali ne?« je rekla Jurka. »Na vsak način. Hec, ali ne, kako se staramo? Še kakih deset let, pa boš že prava dama.« »Deset let? Ali se ti meša?« je rekla užaljeno Jurka, ampak ko je videla, kako je Miškin zmešan, mu je oprostila. Miškin pa jo je gledal in gledal in bil iz trenutka v trenutek bolj prepričan, da se je zaljubil. »Kaj naj storim?« si je na glas postavil vprašanje. »Ne vem,« je rekla Jurka, »lahko igrava domino ali pa Beyerja štiriročno.« Miškin se je odpovedal igranju na klavir in je rekel, da bi bilo bolje, če Jurka zaigra kaj lepega brez njegove pomoči. Jurka si je nekoliko privzdignila krilce in sedla za klavir. Zaigrala je neko nebeško melodijo. Miškin pa je potoval po njeni postavici gor in dol in si želel nežno pobožati krasne, male prstke, ki so plesali po tipkah. »Kakšna milina,« si je šepnil in se spomnil nekega čutečega pesnika Ivana Cimermana, »kakšne breskvice!« Jurka ga je hudomušno pogledala, ne da bi nehala tipkati opojno melodijo. »Prava poezija,« je rekel Miškin in Jurki je bil kompliment zelo všeč. »Saj lahko še prideš,« je rekla in nehala igrati, »toda zdaj moram na čaj k svoji prijateljici Staši Urbančič.« Miškin je turobno pomislil, da je lahko to tudi pretveza in da gre v resnici h kakemu frajerju, ali pa celo k Borisu. Žalostno je capljal k izhodu. »Veš, obljubiti moraš, da boš še kdaj prišel,« je rekla Jurka z glaskom pol-smeh-pol-pišsladke-sape in ga nežno prijela za roko. Kolena so mu zatrepetala kot pred sodnikom za prekrške in z roko, ki mu je preostala, ni vedel kam ter jo je dvignil nad glavo. Tam pa je bil majhen lestenec, ki je takoj nato padel na tla in se s strahotnim žvenketanjem razletel na tisoč kosov. »Zdaj pa brž od tod,« je rekla Jurka in ga rinila proti izhodu, tedaj pa so se odprla neka velika dvokrilna vrata, skozi je pogledal predsednik vlade in rekel: »Če so spet ceste, me ni tukaj.« »Ne, ne, samo malo sem ga skušala poboljšati,« je rekla Jurka. Predsednik se je prijazno nasmehnil in pokimal. Jurkina mama je pritekla iz nekega drugega salona in spraševala: »Jurkica, kaj pa si naredila? Joj, golobičica moja, si se porezala?« Medtem pa je bil Miškin že zunaj in je korakal po železniški progi, misleč, da je na Prešernovi cesti.
Kraja avtomobila je bila seveda tipična Abarthova zadeva. Ker je bil tako rekoč član Jurkine družine, je dobro poznal njihove navade in načrt hiše, zato se je odločil, da ukrade avto svojega pol strica, Jurkinega očeta. To je bil krasen, dolg mercedes z radio aparatom in pomično streho. Abarth si je nabral prostovoljce za izlet in je delno določil, delno pa so se sami javili. Miškina, svojo punco Zvonko, Fiča in Francka Rudolfa. Franček Rudolf se je obvezal, da bo na tej veselici skrbel za kulturni program, s tem da bo deklamiral odlomke iz svoje zadnje drame, v kateri nastopa osem tisoč oseb. Rekel je, da bo skušal spraviti to stvar na Mali oder ljubljanske Drame.
»Počakajte za vogalom in pojte, da ne bodo slišali ropota avtomobila,« je ukazal Abarth in izginil v temnem vrtu v smeri proti garaži. Skušali so peti, a ker je bila ura okrog enajstih zvečer, se je slišalo daleč naokrog, kot bi pel cel zbor Slovenske filharmonije. To torej ni bil dober način, kajti prav lahko bi privabili nočno patruljo in izleta bi bilo v hipu konec. Zato so zašepetali Abarthu, naj raje počaka, da pripelje mimo avtobus, ki bo naredil dovolj hrupa za neopaženo delovanje. Toda mimo sta pripeljala že dva avtobusa, mercedesa pa ni bilo od nikoder. Pač pa sta prikorakala izzva vogala vile Abarth in Jurka. Vsi so se zelo prestrašili in Franček je hotel pobegniti, a ga je Miškin zadržal, s tem da ga je držal za brado.
»To pa res ni lepo,« je rekla Jurka, »da meni nič ne poveste.«
»Abarth se je samo šalil,« je rekel Miškin.
»Nič se ni šalil, saj je že sedel v avtomobilu,« je odgovorila Jurka. »Jaz tu zraven nimam ničesar,« je rignil Franček.
»Stopila bom k očku in ga prosila za ključe avtomobila,« je rekla Jurka. Vsi so zavpili: »Nikar, pretepel te bo!« Jurka pa je odkimala: »Ne, ne. Vi ne poznate mojega očka. Vi ne veste, kako je dober. Takoj bom nazaj.« In je že nikjer ni bilo.
»Kje si jo našel?« so vprašali Abartha.
»Sedela je na vrtu in štela zvezde,« je povedal Abarth. Vsi so vzdihnili. Tedaj je bila Jurka že nazaj. V roki je imela ključe in pet jurjev. »To je dal očka za bencin,« je rekla. Jurkin očka je na vse naredil izreden vtis. Šli so v garažo in se vkrcali v limuzino. Franček je sedel v zadnjem desnem kotu in mrmral: »Pravzaprav ga serjem. Včeraj sem napisal samo štiri drame in to je pod poprečjem.« Toda bilo je prepozno, da bi odstopil, ker so se že peljali proti Vrhniki s sto petdesetimi kilometri na uro. Vožnja je minila, kot bi mignil. Miškin je predlagal, da obiščejo Cankarjevo rojstno hišo. Strinjali so se vsi razen Abartha, ki je prvič v življenju slišal za nekega Cankarja. Toda moral je parkirati pred Cankarjevo hišo. Bila je trda tema in vsi so začutili bližino literature, še celo Abarth, čeprav sploh ni vedel, kaj je bilo. Hiša je bila zapuščena in po njej se je plazila vinska trta, taka jalova, zanemarjena, ki ne daje nič vina. Miškin si je mislil, da je mizerija biti pisatelj takega naroda, ki se te spomni samo, če zaide v ulico tvojega imena ali če potrebuje v politične namene kak za lase privlečen in iz vsebine iztrgan citat. Le kako razvlečene lase mora imeti uboga Ivanova lobanja in kako ovalen mora biti njegov skelet od neprestanega obračanja v grobu!
Fiču se je utrnila zanimiva misel, da bi šli k cerkvi Pri sveti Trojici. Predlog so soglasno sprejeli, avto pa pustili pred Cankarjevo hišo, »kot da se je prišel spovedat kak slovenski kulturnik«, kakor se je izrazil Miškin. Franček pa se je ob tej misli samo namrdnil. Potem so korakali v temni rog, kajti nikjer ni bilo lune in bližala se je polnoč. Fič je stekel naprej in jih prestrašil z nenadnim skokom izza plota. Jurka se je na smrt prestrašila, zato jo je Fič prijel okoli pasu in jo trdno držal. Nekateri so se smejali, a v tem smehu je bil kanček predsmrtne groze in patološke histerije. Miškin se je povzpel na neko kamnito ograjo in krilil s plaščem kot pterozaver, Abarth pa je oponašal volka tako verno, da so začeli tuliti psi po celi Vrhniki. Zvonka, ki je bila sicer Abarthova last, je hodila po stezi navzgor skupaj s Frančkom, ki je brž izkoristil priliko in položil nanjo svojo pokroviteljsko roko. Fič je pripovedoval Jurki, kako je v neki podobni strašni noči izgubil pol ušesa, kar je bila kazen za neko bogokletstvo, ki ga je izvršil kot deček. Tedaj je iz teme pred skupinico vstala velika, bela žena in Jurka je omedlela. Zvonka pa je spustila nekaj kapljic v hlačke. Toda brž se je ugotovilo, da je bela žena samo velik bel kamen. Cerkveni stolpi so se svetili v čudni bledi luči, čeprav ni bilo nikjer svetlobe in nobene lune. Psi na Vrhniki so lajali kot nori in so dobili čisto volčje glasove. Svetloba z zvonika je obsijala nekaj begajočih postav, ki so bile kot svetniki, ki potuhnjeno bežijo iz cerkve v socializem. V resnici so bili Miškin, Abarth in Franček Rudolf. Jurka se je po nesreči znašla čisto sama v temi in s široko odprtimi očmi opazovala mrtvake, ki so s kosami kosili travo okrog cerkve. Tedaj jo je od zadaj prijela neka mrzla roka. Jurka se je onesvestila, neki glas pa je dejal: »Jurka, miška moja.« Bil je Fičev glas.
Miškin se je odplazil v zvonik, tako da ga nihče ni videl. Tam je potegnil za vrv in zvon se je oglasil, čeprav sploh ni bil čas za zvonjenje. Skozi okno v zvoniku je videl, kako se je v temo razbežalo pet postav, ki so odslej spet dobile vero v gospoda. Potem je odšel do oltarja in premaknil nekaj svetlih relikvij, s čimer je hotel vrniti vero v boga tudi farjem. Nenadoma pa se je zavedel, da je skrunilec, in je začel iskati žegnano vodo, pri tem pa je padel v neko jamo, polno vode. Potolažil se je, da je najbrž to ista voda, ki jo uporabljajo tudi za žegnanje, zato je še nekaj časa sedel na robu jame in namakal noge vanjo. Medtem so se njegovi pajdaši vrnili in ga zaskočili od zadaj tako nepričakovano, da so za hip celo njemu zbudili vero v misterij. Potem so na svojo lastno grozo zapeli ponarodelo pesmico o župnikih in še neko melodijo Čajkovskega, ker je že ravno tako odmevalo. »Včasih,« je rekel Miškin, »se taka šala spremeni v kruto resnico.« Tisti trenutek se je na stropu odtrgala opeka in padla točno Fiču na glavo. Fič se je samo stegnil po tleh in obmiroval, ostali pa so panično zbežali iz cerkve. Na obzorju se je zabliskalo in zagrmelo in nenadoma se je vlila ploha, ki je že prehajala v točo. Vsi so dirjali k avtomobilu in padali po spolzkih blatnih tleh. Tekli so, kot da vedo, da se bog več ne šali in da gre zdaj zares. Nekajkrat so zgrešili pot in mislili, da jim jo je zmešala višja sila v svojem slepem, maščevalnem besu. Potem so le dosegli avtomobil in se natlačili vanj. Šele tedaj so se spet spomnili Fiča in sklenili, da ga gredo z avtom iskat, saj ga ne morejo kar pustiti tam, tudi če je mrtev, ne. Krasni mercedes je hropel po strmi stezi in se nekajkrat počohal ob kakem drevesu, kot da ga srbijo bolhe. Končno je obstal na travniku pred cerkvijo. Tisti trenutek sta si stala nasproti mercedes in bog oče. Dež je ponehal in priznal nebeški poraz. Toda Fiča ni bilo nikjer. Našli so le strnjeno lužico krvi. »Torej so ga zgoraj vzeli k sebi,« je rekel Miškin. »Ali spodaj,« je zabrundal Franček. Še nekaj časa so kričali Fičevo ime, potem pa se zedinili, da nima več smisla. Bledi, težki in zamorjeni so se peljali nazaj proti Ljubljani. V vozilu je vladalo gosto vzdušje, ki jim ni dalo govoriti, in vsi so imeli težke možgane, kot da so jim jih zamenjali s svincem.
Nenadoma pa je zadaj v prtljažniku nekaj zaropotalo. Abarth je prestrašen pritisnil na zavoro, misleč, da je odpadel zadnji del avtomobila. Vsi so se obrnili nazaj in videli, kako je neka krvava roka odpirala pokrov prtljažnika. Za roko je prišla ven noga z blatnimi čevlji in nazadnje glava z rdečo brado. Miškin je najprej pomislil, da gre za novo vstajenje, potem pa je ugotovil, da je glava podobna Fičevi glavi. Da, bila je Fičeva glava.
»Ali mi prepustiš svojo sobo?« je vprašal Miškin, ki se je v naslednjem trenutku zbral in hotel potegniti kako korist iz srečanja s Fičevim duhom.
»Mi v glavo ne pade,« je rekel Fič in zlezel v kabino.
»Ali si ali nisi?« je vprašala Jurka in ga otipavala.
»Sem,« je rekel Fič in si z robcem obrisal krvavo čelo.
»Kako pa si to napravil?« je vprašal Franček Rudolf z vidnim zanimanjem.
»Bela žena me je prenesla,« se je zarežal Fič.
Toda nihče se ni zasmejal in nihče si ga ni več upal ničesar vprašati.
10.
Doma pa je bil pravi joj; oče je dal Jurki avto samo do polnoči, vrnila pa se je ob treh zjutraj. Ogledal si je lepega mercedesa in postal zaripel v obraz, ko je videl odrgnine na vseh straneh. Prtljažnik je bil odprt in pokrov zverižen, leva luč ni gorela in od štirih se jih dvoje ni dalo zapreti. Takole je zarohnel:
»Hči moja, razočarala si me. Tega od tebe nisem nikoli pričakoval in zato je vse še bolj strašno. Končno je avto naš, privaten, in ti bi to lahko vedela. Poleg tega si kot ugledna javna družina ne moremo privoščiti takih stroškov, sama veš, kaj vse ljudstvo o nas govori. Veš, kako nas obrekujejo po gostilnah in v študentski Tribuni, prav vse jim prav pride. Da si boš to dobro zapomnila, ti tri dni ne posodim avtomobila, pa če se na glavo postaviš.« Jurko je strogi vzgojni ukrep spravil v jok: »Tri dni brez avtomobila,« je hlipala, »in to prav zdaj, ko sem prišla v tako interesantno družbo!«
»Kakšna je ta družba?« je vprašal oče.
»To so Miškin, Abarth, Filip Robar in Franček Rudolf,« je med kolcanjem, ki ga je dobila od joka, rekla Jurka, oče pa: »Frančka Rudolfa poznam, ker poznam njegovega očeta. Kdo pa so drugi?«
»Miškin je tisti, ki bi se moral poročiti z mojo polsestrično Vasiljko, ali si že pozabil?«
»No, o tem delu naše familije imam zelo slabo mnenje in o Miškinu tudi. Čeprav je njihovih šest očetov – oziroma pet – veliko prispevalo za našo stvar, jih ne maram, ker so neurejeni. Javni mož, kot sem jaz, si ne more privoščiti sorodnikov s šestimi očeti, od katerih je eden celo tovarnar v Düsseldorfu. In Josipa Šestega smo samo zato poslali kot veleposlanika na Havaje, da imamo tu mir pred njim.«
»Toda Miškin je tak zanimiv fant! Stanuje na podstrešju skupaj s Filipom Robarjem in pričakuje otroka z Vasiljko, mojo polsestrično.«
»Vedno bolj mi smrdi vse skupaj,« je rekel oče mrko, »socialni realizem v časih, kot so današnji, samo spodbuja ljudi k negodovanju. In kdo je ta Filip Robar?«
»Filip Robar ali Fič je pesnik. Preživlja se s tatvinami v samopostrežbah. Sicer bi že umrl od gladu.«
»Vedno huje, vedno huje,« se je oče prijel za glavo, »in prav moja hči mora zaiti med huligane. In kdo je Abarth?«
»Abarth je vendar moj bratranec! Pravzaprav pol bratranec, seveda.«
»Slišal sem, da ima cveke v gimnaziji, da sploh ne prihaja k pouku, da strelja ptiče z zračno puško in da krade avtomobile. Je vse to res?« je spraševal veliki oče.
»Res je, očka, toda tak je! To ima v krvi tako kot ti politiko. Ti se tudi ne moreš ločiti od politike, ali ne, očka?« je rekla Jurka. S tem pa ga je izredno razjarila in pri priči je podaljšal kazen na pet dni odvzema avtomobila, češ da »jo bo že poučil, kakšno družbo si bo izbirala, in da ne bo cinično zafrkavala svojega očeta«. Jurka pa je do jutra bridko jokala, ker je bila prijazna dobra deklica, ki je še imela posluh za ponižane in razžaljene.
Medtem ko je bila druščina na izletu, je Vasiljka izkoristila priložnost, ker ni bilo v bližini Miškina in Abartha – ki je najbolj objesten brat, medtem ko so drugi več ali manj duševno zaostali – in je povabila Borisa k sebi v svojo sobo. Tako je bil torej Boris v Vasiljkini sobi in je sedel čisto na robu postelje in sramežljivo zavijal oči. Vasiljke si sploh ni upal pogledati.
»Poglej me!« je rekla Vasiljka. Boris je dvignil pogled do njenih prsi in ga hitro umaknil.
»No, tak močan fant, pa taka šleva,« je rekla Vasiljka in sedla k njemu, tako da je pritisnila svoje stegno k njegovi nogi. Zalila ga je vročina in malo se je umaknil, toda kakega večjega giba si ni upal narediti. Vasiljka ga je pobožala po čelu in po tilniku. Boris je dal roke za hrbet in si skušal predstavljati kako zapleteno formulo; ampak Vasiljkina prisotnost je bila preveč dejanska.
»Sama sva in končno si pri meni,« je dahnila Vasiljka in si potegnila puli čez glavo. Zadišalo je po ženski koži in skoraj vrglo Borisa po tleh. Zaslišal je glas orgel in zagledal procesijo vernikov, urejenih, mirnih, nerazburljivih ljudi.
»Moram oditi,« je rekel, »maša se začne čez deset minut.«
»Če boš rekel še kaj takega, te bom s harmoniko po glavi,« je rekla Vasiljka. S spretnim prijemom ga je prevalila na posteljo in splezala nanj. Boris je mislil, da ga bo razneslo, divje se je otepal in jo končno vrgel s sebe.
»Ne morem,« je rekel, »ne morem pred diplomo. In zakaj imaš tak velik trebušček? Jaz se ne dam, jaz se ne dam …« je stokal.
Vasiljka je prestrašeno pogledala svoj trebušček. »Preveč sem jedla,« je rekla, »Boris, Borisček, ali me res ne maraš več?«
»Ma – ma, maram, ampak pred diplomo … moja mama je rekla, ne pred diplomo …«
»Kje pa živiš, Borisček? Saj smo v atomski dobi? Ali si čisto za luno?« Potem je predlagala: »Ali naj ti zaplešem?«
»Ja, ja!« je vzkliknil Boris, ker je mislil, da bo bolj varen, če bo Vasiljka plesala in se ga ne bo dotikala.
Vasiljka je odšla v sosednjo sobo, toda vrata je zaklenila in storila je prav, ker je hotel Boris uiti. Precej dolgo je ni bilo nazaj, ko pa je prišla, je bila drugače oblečena; v oprijet črn puli in tesno usnjeno krilo. Nosila je gramofon in plošče. Postavila je aparat na šivalni stroj in dala gor neko ploščo s France Gall. Potem se je v ritmu počasi premikala pred Borisom, z eno roko nad glavo in z drugo na trebuščku, ki je bil lepo napet in gladek. Borisu so se popolnoma posušila usta in jezik se mu je tako prilepil na nebo, da ga nekaj časa ni mogel odlepiti. Vasiljka se je zasmejala, ker je videla, kako je postal rdeč in so se mu zasolzile oči, ker jih je pozabil zapirati. Obrisal si je solze z robcem.
»Ti si res dete!« je vzkliknila Vasiljka, »moje ljubo bedasto dete.« Pri tem se je pomikala v ritmu tik pred njim. Nenadoma se je obrnila in mu pokazala zadnjico. Sunila ga je z njo, da se je prevrnil. Potem je odskočila in začela plesati strastno kot orientalska plesalka. Zaprla je oči, se gladila z rokami po prsih in bokih in potiho prepevala napev s plošče. Ko se je plošča iztekla, je sedla k Borisu, čisto, čisto zraven … novo usnjeno krilo je škripalo, ko se je spredaj upognilo in zadaj napelo … Tedaj pa so se gromovito odprla vrata in na pragu je stal čika Jovica. Z groznim hreščečim glasom je zavpil: »Žena, daj piftolj, sada fu pufa tu ovog majmuna!« Vasiljka je prebledela. Hip nato je skočila pokonci, dvignila Borisa in ga spehala k oknu. »Skoči dol!« je zavpila. »Previsoko je,« je rekel Boris jokavo, Vasiljka pa: »Miškin je tudi skočil!« Ko je Boris to slišal, se je brez besed pognal skozi okno. Medtem je čika Jovica dobil v roko pištolo in ustrelil v harmoniko. »To je harmonika!« je kriknila Vasiljka. Čika Jovica se je trikrat obrnil okrog sebe in ustrelil v gramofon. »To je bil gramofon, čika Jovica,« je rekla Vasiljka. Hotel je ustreliti še v šivalni stroj, a ga je Vasiljka že vnaprej opozorila, da je tisto šivalni stroj.
»Žena, daj naofari, nif ne fidim!« je zatulil ded. Žena je pritekla in mu dala naočnike. Ded je divje gledal po sobi, a ni videl nikogar razen sebe in Vasiljke. Končno je rekel skesano:
»Kupifu ti nofa gramofoni« Osramočeno je odšel, Vasiljka pa je planila k oknu, skozi katerega je izstopil Boris. V izložbi s fotoaparati je tičal neki spaček s strgano streho, okrog njega pa je ves obupan skakal Peter Vodopivec in si pulil lase: »Joj, joj, moji milijoni, moje premoženje, moje bogastvo …« Boris je skušal zbežati, a je padel pred trgovino z jajci, ker mu je spretni miličnik podstavil nogo. Čez Borisa je padel miličnik, čez oba pa stara gospa, ki je prav takrat stopila iz trgovine s polno košaro jajc. Vsa jajca so se razletela po Borisovi obleki in miličnikovi uniformi. Tedaj je prišel po ulici navzgor Miškinov oče, ki je hotel iti domov. Ko je videl, kaj se dogaja, je mislil, da je spet vpleten njegov sin, zato je odšel nazaj v svoj snack bar in se popolnoma zapil, naredil pretep in škandal in preživel noč v zaporu.
Vasiljka je zaprla okno in s popolno odsotnostjo prijaznosti rekla: »Kreten!«
Prihodnjič: Slovenski kulturni škandal, samomor in občevanje z mrtveci
