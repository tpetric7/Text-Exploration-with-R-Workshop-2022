PRIHODNOST JE NAŠA
Dragi tovariši! S tem odpiram današnjo skupščino, ki naj razkrije široko in nepojmljivo dejavnost našega mesta, ki naj pokaže sadove našega dela v najsvetlejši luči.
Dragi tovariši, ob tej priložnosti sem tako neznansko vesel, da vas bom ogovarjal naprej samo še z dragi.
Dragi, tako srečen in blažen spričo velikih in pomembnih rezultatov naših rok, ki so, naj povem kar naprej, čudovito svetli.
Dragi, tako zamaknjen in prevzet, da sem sinoči v sanjah videval čudne reči in me je morala moja zlata hčerkica, ki spi že nekaj noči pri meni v sobi, odkar je njena zlata mamica odšla k ljubi tetki na obisk, večkrat prebujati, ker sem baje skušal plavati ‒ videval torej čudne reči: mesto, podobno našemu, krasno urejeno; avtomobili enaki, in če je imel na nosu eden odrgnino, so jo naredili še drugemu; če se je polomila peta eni dami, so si jih polomile tudi druge.
Dragi, čudovite sanje so bile to. In ja ne boste rekli, da niso odsev naših nenadejanih, čeprav zahtevanih dosežkov našega središčnega mesta, ki stopa z gotovimi koraki v popolnost. Danes smo se zbrali, da pregledamo te bujne sadove in si jih zavestno, osvojimo, vtisnemo v zavest, če hočete.
Resda nimam rad številk, vedno sem se motil z njimi in me spominjajo na šolske neprijetnosti, ko sem bil zaradi njih tepen prvič od učitelja, drugič pa doma od očeta. Še danes se mi smili očka, tako jezen je bil, da so se mu tresli brki ‒ imel je velike srebrnkaste brke, saj se jih, dragi, gotovo spominjate ‒ številk torej ne maram, kot sem rekel, a v globoki analizi dela se jih seveda ne moremo odreči. Zakaj samo statistično zbrane številke nam bodo objektivno potrdile to, kar subjektivno že tako vemo. Izražal jih bom v mnogokratnosti. Ne vem, kje bi se lotil, toliko je svetlih točk:
‒ zdaj imamo v našem dragem mestu že stodeset trolejbusov; to je naravnost petkrat več kot pred dvajsetimi leti. Ja, pa še to moramo upoštevati, da so imeli takrat tramvaje;
‒ zdaj gradi naše mesto ogromno elektrarno z nekaj milijardami kilovatnih ur električne energije; dragi, kar smešno se čuje, kajne, če povemo, da je to skoraj toliko kot električna energija vseh elektrarn iz tridesetih let;
‒ zdaj izdelajo čevljarski obrati našega mesta trikrat več čevljev kot pred petnajstimi leti;
‒ prav včeraj sem zvedel na seji upravnega odbora, da smo v prvem obdobju letošnjega leta dosegli krasno produktivnost kokoši; do včeraj so nanesle natanko ena in polkrat več jajc kot v istem obdobju lanskega leta;
‒ prištejmo še sijajno napredovanje živinoreje pa prašičjereje, in lahko potegnemo črto in se prepričamo, da smo mnogo na boljšem.
Dragi, lahko bi naštevali do jutri, pa nam ne bi zmanjkalo. Eno je gotovo: karkoli vam pride na misel, za vse se lahko po vsem tem prepričate, da je vsaj nekajkrat bolje in lepše kot prej. Zato: naj nas ne skrbi prihodnost našega dragega mesta. Vedno se bomo v krizah ozrli nazaj in spoznali, da je vse vsaj nekajkrat boljše in lepše kot prej. Kajti to bo prihodnost našega mesta.
Slava mu! Pardon, to sem rekel včeraj stricu v slovo, preden smo ga pokopali. Bil je neutruden borec in graditelj naših dni. Njemu slava, vam pa ‒ naj žive sadovi vaših rok. Dragi tovariši, s tem končujem današnjo skupščino.
