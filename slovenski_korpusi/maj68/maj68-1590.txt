Sneži. Smo v gostilni zunaj mesta, v smeri, ki se nadaljuje iz Rožne doline. Sneži mnogo. To so razsvetljene sobe z lesenimi mizami in stoli, krožniki na stenah, nekoliko polito, sledovi gumaric po keramičnem podu rumenorjave barve. Nato stopim ven, da se nadiham. V sneg, ki se topi zaradi visoke centralne luči, ki osvetljuje kamnito dvorišče. Hrup iz kuhinje. Mora biti že zelo pozno ponoči. Kuharice in pomivalke še vedno izredno naglo in precizno delujejo. Nekoliko lukenj v snegu. To je atrij. Luknje so od nekakšnega pasjega lulanja. Sneži in vse se zelo mokri. Avtomobil zdrsuje. Peljemo se. Pot je mračna in hladna, kurjava ne dela. Mama sedi v nekem starem plašču poleg neke ženske osebe, ki je ne poznam. Mlajše, lepe, kot manekenka. Oče sedi spredaj. Zdi se, kot da sva z manekenko brat in sestra. Ljubim njene oči in njen glas. Avto stoji, iščemo očeta. Nikjer ga ni mogoče izslediti in biti mora ubogi revež, ker je v mokrem. Svetilke svetijo skoz pliš naletavajočega. Znajde se velikanska, nekoliko kmečka hiša. Avtomobil odbrzi in to mi ni prav. Zdaj sem v notranjosti zelo leseno rjave, popajcane hiše, ki diši po senu. Velik prostor. Nobenega okna. Tišina. Mogoče je kdo zraven, toda ne. Vzpenjam se po nekakšnih stopnicah, ki niso narejene za vzpenjanje, ampak so bolj kot tribuna, da bi na vsakem platoju čakal buffet. Vzpenjam se, kot bi plezal in zelo je naporno, kot da mi pomagajo žagasti srpi na čevljih. Povzpnem se do visokega stranišča. Spustim hlače, sedem, opravljam veliko potrebo. Zelo visoko sem in zdi se mi, da sem preveč tvegal. Olajšal sem se. Zdaj pot navzdol. Težko bo. Nemogoče. To so bile nekakšne aluminijaste žage in zrezal bi se na koščke, če bi se spustil. Vsaka stopnica je zdaj samo za gor, navzdol ne gre. Ne morem. Prepad. Seno? Ničesar ne vidim, samo prazna steptana črna tla slutim globoko. Kje je suknjič, kje plašč? Obesil sem ju na kavelj spodaj. Na nekaj kot za konjsko opremo. Daleč. Ne vidim. Tukaj sem ob stranišču. Pot navzdol nemogoča. Jokal bi. Veliko belo stranišče. Zdaj sem priklenjen nanj. Lahko potegnem in značilno zašumi. Potem zatipam vhodna vrata v skrivnostno stanovanje. Razberem napis na vratih. Dve vizitki: Souček in Virant. Kdo so ti čudni ljudje? Zvoniti ob tej uri. Prebuditi ljudi. Tukaj je vendar čista tema in na oni strajejo, saj se me morajo videti, kdo prihaja, zakaj, od kod? Tujec, saj me ubijejo, saj se me morejo zbati. Iz stranišča direktno na obisk. Sredi noči? Že sem se prislonil ob zvonec. Kmalu odpre ženska z ruto v glavi. V roki drži palico z medeninasto špico. Na oni strani, pod njeno pazduho, mora biti metla. Oglasi se zvončkljanje, zelo prijetno žuborenje čembala ali zvončkov, kakor glasbena skrinjica, pomešano z vljudno konverzacijo. Gospa vpraša, zakaj sem prišel. Pravim, da ne morem dol, vzpne se za mojim pogledom in reče, seveda ne morem. Povabi me noter. To je panoptikum. To je lutkovno gledališče. Precejšnja globina tudi na oni strani, samo da so rdeči tepihi in medeninaste luči, opozorila za vstop in izhod, ljudje prihajajo v dvoranico. Rdeč zastor. – Prosim, pridite na našo predstavo. Vsak dan je druga, nikdar je ne ponovimo, vsak dan nova, imamo zelo stalne obiskovalce. Plačali boste manjšo vsoto in se včlanili v našo skupino. Pojavi se še moški in ponavlja, da je vsak dan drugače in da me bo zelo zanimalo, saj sem zelo avantgarden človek in bom gotovo kaj napisal o njih. Skoraj vstopim v to sinagogo, potem se obrnem. Zdaj bom padel dol. Ne, ne padem. Sem dol. Oziram se. Gori je še vedno stranišče. Moj suknjič visi skupaj s plaščem. Zdaj sta dva suknjiča, dva plašča. Enaka. Dvojni komplet. Pojavi se oče s časopisom, sname suknjič in plašč. Zelo mi ¡e hudo, ko ga vidim, kako prihaja. – Si se pokakal? Prikimam. Oče s časopisom. Reče, da je tudi on moral na stranišče. Potem greva ven, v sneg. Avtomobila ni nikjer. Sva v Rožni dolini.
