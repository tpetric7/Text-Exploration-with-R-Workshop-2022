B
I.
Jan in Patricija sta sedla za belo polakirano cvetlično mizo. Jan je nosil široke hlače, ki so spominjale na šerifa iz Texasa. Prihitel je natakar. – Dva, je pokazal Jan, – dva jabolčna soka. – Takoj, gospod, klanjam se, je rekel natakar in oddrvel po peščeni potki, ki je vodila v notranjost hotela, ki je bil sicer glavni prostor zdravilišča. – Jaz bi se šla malo sprehajat, je rekla Patricija, – malo razgibat kolena, saj samo sediš v tisti svoji pisarni nad strehami mesta. S strehe hotela se je zakotalikalo zrno in padlo poleg Patricije na tla. – Seme, je menila. Nad hribom so se zbirali oblaki. – Tukaj se je zdravil Kohn, je rekel on. Natakar je prinesel naročeno. Nato se je ozrl v nebo. – To je tako zanimivo, je rekla Patricija, čisto se mi zdi, da sem že nekoč bila tukaj. Toda bil nisi ti, ampak je bil nekdo drug … – Kdo? – Ne poznaš ga, nima smisla … Jan je plačal. – Hej, je na pol zadušenega grla zašumela ona. Nato se je odkašljala in natakar se je ustavil na polovici belega pasu. Veter mu je vrtinčil nekaj črnih las. Marko jo je lopnil po hrbtu. – Še en kozarec navadne vode, je rekla natančno, glava me boli. – Takoj, gospa, je odzdravil natakar. – Uh, kako me boli glava, – morala bi sedeti v senci. – Saj ni nobenega sonca, je pokazal na oblake Jan. – Jaz ga čutim, je odgovorila. Nato je spustila v vodo tableto aspirina. Aspirin se je začel topiti in razkrajati v drobne snežinke, ki so snežile proti gladini. Nenadoma je voda postala bela. Patricija jo je nagnila in popila. Na koncu je ostalo še nekaj bele usedline, ki jo je posnela s prstom. – Greva?
Stopila sta na pot, nato sta stopila v gozd, ki je bil iglast in vlažen. – Zadnjič, je pomislila in si ogledovala Jana, – zadnjič sem pomislila … Jan si jo je ogledoval. – Poslušam. Imela je vitke noge, čisto nič kegljaste, črni lasje so ji prirezovali obraz v ovalen oder, kamor so vstopale vitke breze, razčlenjene korenine hrastov in trnje, da je bilo videti kot dvojna projekcija, obraz, poln modrih sledov, ki so bežali v notranjost, žile, ki jih mlade žene dobijo od nosečnosti, stala je tam in drevje je prenikalo skoznjo, da je bila kot koprena čez ves gozd … celo bitje in pretakanje je bilo slišati … čisto pri vrhu se je preparala streha in okrog njiju se je nabralo sonca … Bila je utrujena, sedla je in Janu se je zdelo, da drčita. Šumelo je od vetra, listje se je dvigalo z običajnih ležišč in odkrivalo vedno večje črne, vlažne otoke … slišal je bitje njenega srca, naslonil se je nanjo in jo srkal, potisnil je stran naramnice in se pritipal do prsi, nato je počasi odmikal ves zgornji del obleke, da so se izluščile blede, nežno premrežene z modrikastimi žilami, otrdele, ko se jih je dotaknil in jih začel ljubkovati, nato spet svilene in je spravil vanje svoj obraz, z nosom je drsel po njej, po komaj prehodni dolini.
Vstala sta. Bilo je nekaj deset metrov od hotela in Jan je pomislil na Kohna, na svojega nesrečnega brata, ki je umiral leto dni.
– Kohn je umiral tukaj, je rekla Patricija. – Bil je človek podzemlja, je dodal Jan, – samo ostal je tam, kjer je bil že prej. Nekateri so ljudje podzemeljskih, nekateri nadzemeljskih stvari. Šla sta po poti, ki se je komaj opazno dvigala, se zraščala z gozdnimi tlemi, da je postajala neizrazita, skoraj nevidna. – Morala bi najti kaj gob, zdaj je čas. Patricija je pogledala vstran in se oprijela Jana. – Poglej! Pristopila sta k truplu, ki je ležalo med šopi trave pokrito z mahom, preloženo z grmi in vejevjem, pa je žival odgrnila umetno, prehitro skovano zaveso. Imelo je pojedene oči, nos, ušesa, dlani obgrizene do zapestja. Patricija je kričala in jokala.
– To je Marko, je ugotovil Arhitekt, ki so ga poklicali iz hotela.
– To je Marko, stoprocentno, nismo ga mogli odkriti več tednov.
– Nekateri so rekli, da je odšel v tujino, toda vedel sem, da to ni res, bil je tukaj, vse te tedne je ležal vsem na očeh. Gnusno!
– Tovariš Jankovič, naredili bomo prijavo, kot je to v navadi pri civiliziranih ljudeh, nato bomo videli …
– Lahko me kličete Jan, krajše je, bolj funkcionalno.
– Prav, naj bo po vašem, tovariš Jan, Kohn je bil Vaš polbrat?
– Da, pravzaprav nisem vedel zanj, dokler ni umrl, starši so mi ga prikrivali, na pogrebu se je nekako pojasnilo … Škoda ga je.
– Škoda je Marka, bil je izvrsten človek, delal je za našo stvar, zelo zanesljiv.
Patricija je sedela ob kaloriferju ogrnjena z Arhitektovim podloženim suknjičem. Prste je držala pri ustih. Jan in Arhitekt sta narekovala dežurnemu policaju. – Hvala za vse, je rekel Arhitekt, odkril Patricijo, ki je bila skoraj izginila pod njegovim plaščem in pospremil oba do avtomobila. – Srečno, je pomahal in bil je lopatasto zanesljiv z dvignjeno roko, velikanski, stal je sam sredi popolnoma praznega parkirnega prostora. – Grozno, je vzdihnila Patricija, ko je motor stekel po ravni cesti, – grozno, kaj doživiš, nikjer nisi več varen, vse nas bodo pobili. Črni obup … do vratu, je rekla. – Strašno je, vendar ne smeš obupavati, navsezadnje se nas to ne tiče. – Ali morda veš, kdo pobija … nedolžne povrhu? – Kako veš, da je bil nedolžen, jaz bi pustil, da razračunajo med seboj. – Ti bi me ubil.
Jan je zaustavil avtomobil čisto na robu jarka. Ugasnil je motor.
– Kaj ti je? – Ubil te bom … – Jan, si znorel? Jann se ji je približal v soju zelene signalne lučice na armaturni plošči. Iztegnil je prste. – Jan! Ne šali se! – Ti si rekla, da bi te ubil. – Blazen si, blazen, oči se ti svetijo … – Oči se mi svetijo … Jan je posegal po njenem vratu, roke, ki so mu prihajale nasproti, ga niso ovirale, bile so kot pajčje nožice. – Dekle, tega ne bi bila smela reči. Odmaknil se je in prižgal motor. – Čisto sem prestrašena, za trenutek sem res pomislila, da bi me ubil. – Kdo ve, če te ne bi. – To so vse te slike po časopisih, ki me spravljajo v strah, vsi tisti obrazi. Bilo je nekega dne, ko se je pojavila prva. Bil je neki afriški poveljnik. Potem jih je bilo vedno več. Čez kakšen teden sta se pojavila dva črna obraza, eden od njiju je imel pokvarjeno oko. Potem ni minil dan, da ne bi zjutraj pogledal vame kakšen pošasten obraz. Postala sem boječa, spraševala sem ljudi, če se jim ne zdi čudno, pa sploh niso opazili, da je kaj drugače. Prej so bili angleški ministri, gentlemani, taki, s klobuki, s kravatami; zdaj pa odpeti, neobriti, nepočesani, zlobni črnci in azijati, gverilci, komandosi, vietnamski propagandisti, poizgorele ženske, pohabljeni verski blazneži, enooki vojaki in ljudožerski predsedniki, kruti indonezijski valpti, bolivijski revolucionarji, pobegli kaznjenci, avanturisti, morilci in tatovi, impotentni starci z izbuljenimi očmi, samaritani z vdrtimi lici, lokavi najemniški generali, ki z navdušenjem mučijo deklice in otroke, posiljujejo ženske in skapljajo moške, streljajo talce, režejo živa telesa in brcajo v trebuh, drogirani slikarji in rakasti stvori brez organov, konjski hlapci in satanski rumenokožci z britvami … – Poljubi me. – Poljubila te bom, če obljubiš, da me ne boš več strašil.
II.
Arhitekt je zbral svoje obveščevalce v oranžeriji. Bil je to šesterokoten prostor s stolpičkom, nekoliko hladen v tem času, saj je vreme rumenelo in rjavelo, postajalo je vse bolj vlažno in se je zajedlo v kamnite kvadre, ki so sestavljali oranžerijo. Steklena streha ni več grela, samo pihalo je skoznjo, teman veter z gora je počasi lezel med zborovalce. – Naša organizacija je pred odločilno nalogo. Začeti bo treba sejati negotovost, upor, mrzli strah, jedko bolečino, razdirati domove in ponosne družine, intrigirati zoper srečne ljubimce in uspešne managerje. Vi, Grobelnik, boste ubijali na jugu, vaše žrtve naj bojo humanisti, intelektualci, ljudje, ki nam na noben način ne morejo koristiti, skratka neodločni, samorazjedajoči se ljudje. Vi, Jankovič, boste likvidirali na vzhodu, prodrli boste v zaupne kroge in brez razloga, brez posebnih znakov streljali dobrodušne, širokosrčne, vam vdane in ljubeznive gospode … Vi, Nande, boste zapeljevali mladoletne osebe in jih drogirali, da bojo poniknile v močvirjih, skakale z visokih hiš, z drvečega vlaka, da se bojo obešale v nedeljskih popoldnevih, prepričane, da življenje nima smisla, morali boste delovati v gledaliških dvoranah, v zabaviščih, med športnimi prireditvami, na drsališču, na elitnih plesih v maskah … Vi, Sibila, ste moj najvdanejši agent, vi prevzemite likvidacije na zahodu, verjamem, da boste s svojimi čari zlahka popeljali v smrt najvišje znanstvenike in politike, direktorje atomskih inštitutov in dekane tehničnih fakultet. Sibila, v pomoč vam dajem teh zapeljivih deklet, kolikor jih hočete, vaše žrtve lahko pripeljete tudi sem, v glavni štab, v to oranžerijo, pomagali vam bojo naši tehniki, naši montažerji, ki vam bojo namestili vse naprave, ki jih boste potrebovali. Zdaj še pregled našega preteklega dela. Ubili smo Kohna, zapeljali njegovo ženo, to je bila velika zasluga tovariša Marka, toda tudi njega smo morali likvidirati, kajti začel je verjeti v to, kar je počel, začel je misliti, da je vsemogočen in da nastopa z božjimi pooblastili, naša organizacija pa je demokratična in čisto zemeljska. Marko je bil hkrati podzemeljski in nadzemeljski, nekakšen partikularist in unitarist obenem, dvojna duša, ni imel perspektive. V tej naši samokritičnosti je naša največja moč, sposobni smo sprevideti lastne napake … Marko je bil napaka … Toda naše delo teče brez zastoja ravno zato, ker naše žrtve nimajo nobenega pravega, očitnega greha, samo mi vemo za njihove grehe, samo nam so očitni, saj so naše sposobnosti rentgenske, samo mi lahko presodimo … Primer Romane, na primer. Romana je primer, kako se uspešno prepriča moškega v srednjih letih, kot je Marko. S tem, da ga je spravila v posteljo, je bil že mehak. Zvijača z lužo je bila naravnost genialna. Vendar Romana ne more živeti. Postati mora žrtev Julije, znane vohunke, ki deluje s svojimi čudovitimi, kegljastimi nogami. No, tudi časopisna akcija uspeva. Imena in slike, ki jih tiskamo na naslovnih straneh časopisov, so zbudila občutek breztemeljnosti … tu vam dajem še nekaj grozljivih slik z bojišč Afrike in Azije, preparana telesa, iztrgana srca in iztaknjena očesa, tudi imena sem pripravil, pišite: KUBWU, SUKRARI, DŽUWABA, MURGHABI, GRAAL, MHADŽ, ZBRAMWE …
Oglasil se je zvon iz gorske vasi. Kmetje so molzli svoje živali. Blato je brizgalo spod nog, ko je hodila četa v noč. Molili so, na čelu je hodil Arhitekt in glasno pel:
Joie, fureur de joie, soleil qui illumine tout ce qui est et sera joie divine de créer! I n'y a de joie que de créer. Il n'y a d'êtres que ceux qui créent. Tous les autres sont des ombres, qui flot- tent sur la terre, étrangers à la vie. Toutes les joies de la vie sont des joies de créer: amour, génie, action – flambées de force sorties de l'unique brasier. Ceux même s qui ne peuvent trou- ver place autour de grand foyer: ambitieux, égoistes et débauchés steriles – tâchent de se réchauffer à ses reflets décolorés.
Arh jih je spremil do križišča, kjer se je začenjala strma pot, ki je vodila k njegovemu prebivališču. Vsakemu je stisnil roko, molče so se razbežali v štiri smeri neba. Nastopil je klanec. Ko je prišel do vrha, je nastopila tišina. Niti kamenček se ni skotrljal. Bela hiša brez oken je bila kot skrivnostna električna centrala. Vstopil je v oglu, sestopil v širok prostor brez dna, prižgal luč. Nasproti mu je prišla Patricija. Bil je usnjen in težak. Priletela je obenj kot milni mehurček. – Si jih odposlal? Je kaj sumil? Kam bo šel? – Si pripravljena, danes greva še daleč, če hočeš, seveda. – Kamor boš šel ti, bom šla tudi jaz. Želim si svobode, končno, svobode … Razpirala je nosnice, kot da je z Arhovim prihodom prineslo v prostor cvetlični tok gostega zraka.
Arh je zanesljivo sedel za volanom velikega avtomobila. – To so reaktorji, livarne, jeklarne, je kazal na krožnike, ki so se svetili v mesečini. – Zadaj na sedežu je nekoliko posušene antilope, je pomignil in nežno odrinil njeno telo, ki je pritiskalo ob desnico. – Ne morem šofirati, če visiš na meni. Vozila sta skoz mesto. Na glavnem trgu je bilo vse pisano od luči. Zaslišala sta bobnanje. Na robu trga, pod arkadami so sedeli goli črnci in tolkli nerazumljiv ritem. Po trgu so med spomeniki in parkiranimi avtomobili plesali nočni sprehajalci, pijanci, pozni pari, ki nimajo doma, razživeli so se in skakali od tal. Nekoliko stran, ko sta morala počakati v koloni vozil, se je vršila javna eksekucija nekega belca.
– Dekle, Arh se je nagnil nanjo kot plaz. Kolona je čakala. – Dekle, tvoj fant ne bi bil zadovoljen s teboj, če bi vedel. Odvezal si je srajco, da je ovratnik dobil kosmat rob, nekaj kocin je pogledalo tudi pri gumbih, bile so nekoliko osmojene od sive zrelosti, nakodrane, kot bi čakale na dotik. – Obožuješ moč, kaj? Popadel jo je z desnico. Prevrnil je njen sedež. – Kaj delaš, Arh? – Nič posebnega, čisto vsakdanje. Poljubila ga je in pozabila. – Tudi z Markom si ga varala, kaj? Pokimala je, čisto nemo, kot cvetlica v vetru, ko se je zajedel v njen vrat, je samo še enakomerno dihala. Nekdo je zatrobil. – Madona, je rekel Arh in se zravnal. Lasje so mu štrleli in se dotikali strehe. – Tudi z Markom? Jezno si je pokimal. Ta pes! Pa sem mu rekel. No, zdaj smo se ga znebili. Patricija se je prilepila ob svoja vrata. – Ti si ga? – Nisem ga jaz, če to misliš. – Jan ga je. – Jan? –Tvoj Janči, tvoj enkratni, lepi Janči je morilec. Pa ne samo Marka. Naredil je dosti več. – Ti si za vsem tem zadaj. – Pazi, ostro se je nagnil in z njim avtomobil. Zdrknila sta čez dve jami v vejnato votlino. Arh je ugasnil stroj in slišati je bilo samo brenčanje žuželk, ki so se s cvetov zapodile na topli pokrov in na šipo. Patricija se je bala, ker je gomazelo pred njenimi očmi in Arh jih je moral zakriti s celo postavo. – To je športni avto, zato bo nekoliko težje. – Saj je še kar širok, je rekla, – ima udobne sedeže. – Kaj si delal s Sibilo, ali je bila res nedolžna, preden jo je dobil Marko? – Marko je v tem primeru igral neke vrste svečeniško vlogo, bil je namestnik boga. – In bog si ti? – Ne še, ne še. – Pazi, raztrgal boš nogavice. – Nogavic … je … še … toliko … Arh je bil pravi medved. – To noč morava doseči morje. Žuželke so šumele kot elektrika. – Koga si še imela. – Zakaj to sprašuješ? – Potrebujem podatke.
Vožnja je minevala in se izgubljala. V Patricijini glavi je padal mrak. Pogrezala se je v temnomodro klet, posejano z majhnimi mesečki, z drobnimi jagodami. Morala je ves čas dihati v roke, da se je ogrela. Postala je izsušena, žejna, koža v grlu se ji je skrčila in mogoče razpokala. Padala je, ko se je pod njo odprl parket, padala v spodnji prostor, v ječo, skoz letne čase je padala, skoz pokrajine, skoz objeme Markove, skoz poljube Janove, skoz oklepe Arhove.
Ustavila sta pri majhnem motelu. Patricija je začutila žejo, neugasljivo sesanje notranje kože. Vrnila si je roko, ki ji je zaspala pod Arhovim hrbtom. Naravnala si je vsak prst posebej. Imela je dolge, mehke prste in lahko jih je zvijala, kolikor je hotela, nič je ni bolelo. – Nič me ne boli, je rekla. – Ne sme boleti. Izstopila sta. Arh je bil še vedno ves vojaški, strumen, topel. – Velik si, je rekla, – ti si ves velik. Vstopila sta v pomito sobo, kjer je dišalo po kislem. Sedela sta brez besed in gledala skoz sivkasto mrežo prahu in ledu v redke belordeče lupine, ki so topile meglo v sladke prikazni, dolgočasno in pribito drseče po ukazanem tiru.
Po kavi je Arh stopil h glasbenemu avtomatu. Zasvetila se je rožnata zvezda, zavozila je plošča. Arh je tlačil železo, žoknil je zdrgnjeni okvir, da se je zamajala soba. – Hočem glasneje! Natakarica je prihitela, pozabila je odložiti rjavo raševino, s katero je brisala po šanku, in naravnala neko bradavico na avtomatovem zadku. – Pridi, je zaklical in Patricija je vstala kot v vodi, približala se mu je, se upognila, da jo je imel čisto v svojem želvinem oboku, njene rokice, njeno belo čelo, rame ji je vbil v trup, jo pognal v tek in vendar držal v vonju podpazduhe, da je zapirala oči in se zaganjala v resničnost z belim, vedno več las je bilo v plesu, hkrati pa se je stapljala in lepila, da je postajala vse bolj vdrta. – Glasneje, je šepetal, – glasneje, glasneje, glasneje!!! Napel se je, nabreknil in se staral. Hrbtišče roke je bilo rumeno kot pergament, pegasto in stanovitno bijoče čas; čim hitrejša je bila strupenjača, tem počasneje in nižje je hropla žila. Gube so se ožale, vendar so se raztegovale, tako da je postajal vse debelejši, vse širši v bokih in ramenih, gonjač matere zemlje.
Nato sta se sesedla za mizo. Patricija je skoraj ležala na ultrapasu, Arh pa se je oziral, važno in napeto, kadil in srkal zrak. Pred megleno ploščo je ustavil majhen avtomobil, v njem je sedel par. Neokretno sta se držala za usta in se nista izpustila nekaj minut. Arhitekt je gledal iz utrujenosti. – Patricija! – Reci mi … Pat, je krajše! –Poglej ju! Kako se žreta. Zasmejala se je, nato je utihnila. Avtomat je bil brez dela in je samo brenčal.
Proti jutru sta prispela na morje. Arh je moral za grm, ko sta ustavila na razmajani poti ob ribiških vabah. Vas je spala, ribiške mreže so se zibale v rumenem jutranjem pišu. – Katera je tvoja hiša? – Hiša šesterokotna, hiša na rtu, hiša vladarka. – Mislila sem, da boš padel skupaj, zdaj vidim, da si še kar sposoben moški. – Tukaj notri imam tisto, kar me napihuje in ravna, je pokazal na srce. Patricija pa je videla siv madež na beli srajci in se je ustrašila.
– Kdo naju čaka? Čakata naju Tonka in Alenka, obveščevalki, moji nimfi stražarki, cela vas je zaljubljena vanju, vsi pastirji in ribiči ju želijo imeti, drhtijo ob pogledu nanju.
– Ljubim idejo tvoje organizacije, Arh, ljubim vse ideje okrog tebe, Arh. – Že prav, je odgovoril Arh, – že prav. – Mislim, da bi se razblinila, če ne bi ljubila ideje tega, kar počneš, mislim, da je človek toliko močan, kolikor je močna njegova ideja. In ti, Arh, si najmočnejši, ker imaš za seboj tako velikansko idejo. – V bistvu ne maram žensk, ki preveč poudarjajo ideološke reči, ženska in moški sta tekmeca edinole v objemu, tako mislim. Ne prenesem žensk, ki filozofirajo. To so ženske, ki ne zmorejo enega samega sproščenega pogleda, enega trenutka predanosti, ki je kakor sončni žarek; ena sama jezikavost in prisiljena duhovitost, pritrjena in okorna, zadržana, en sam sum in dvom, stalna napetost, živčnost, tresenje rok, histerija, previsok glas, nobenega zadovoljstva, nekoliko nagnjenosti k alkoholu, pa tudi tiranija, tista posebna sitna tiranija, predrznost in hudobija, ritasta hoja in bedni strah, v nekem trenutku nekaj nežensko opolzkega, kakor da se vse dogaja na odru.
– Hej, je zaklical Arh. Nazaj je prihajal porcelanast odmev. – Hej, hej! je še zaklical. – Najbrž ni nikogar, je rekla Patricija in vstajala s pomečkanega krila. Ogledala si je siv madež na Arhovi srajci in zdelo se ji je, da ga je ravnokar zapustila žival, ki je pila življenjski sok. Blato je bilo rdeče in v njem je bilo vpečatenih vse polno sledov. – Morali sta imeti kakšen obisk. Potem se jima je izza hrbta prikazal mož v beli srajci, ki je vodil psa, ki je rinil za stopinjami. Mož je moral biti krepko nagnjen nazaj, da je zadrževal psa. – Ste kaj videli naši dve prijateljici? je vprašal Arh. – Anarh, si je mislila Patricija in se zabavala z robčkom, ki je dišal po minuli noči, – An-arh! – Poglejte, če nista slučajno kje na skalah, tam spodaj. Patricija je pogledala k morju. Bilo je razkuštrano grmovje, nekaj zlomljenih veja, morska trava in katranasti kamni. – Grem jaz pogledat, Anarh, je rekla in se zasmejala. – An … Arh jo je čudno pogledal. Medtem je Patricija že krenila proti obali, Arh je obstal s pogledom, nato je pobrskal po avtu, če najde hrano za psa. Vrgel mu je nekaj antilopinega bedra. Pes ga je v hipu pogoltnil, vendar je miroval z repom in s priostrenimi ušesi.
Potem je zaslišal krik. Pes je porinil. Arh se je prilepil ob avto. Grmovje je zanihalo, divje in neprostovoljno. Prikazala se je Patricija in pokimala Arhu. Arh je skočil. Vdiral se je v rdeče blato. Pot je bila zamotana in grmovje polno trnov, ki so razdirali oblačilo. – Kdo je? je vprašal. Patricija je odprla usta. Arh je slišal sopenje psa.
Na kamnih, ves umazan od črnega lepila in zelenkast od algovja, posvaljkan in prebit, obžrt in nekoliko plesniv je ležal Grobelnik.
Pes mu je skočil na prsi in ga mendral, renčal je in ovohaval vsak centimeter posebej. – Dovolj! je zavpil gospodar v beli srajci. – Ste kaj videli ali slišali? – Zdaj je jutro, je rekel oni in pokazal v nebo, v svilnato rumenkasto prihajanje toplote. – Včeraj je bil večer, poln petja in veselja, mnogo ljudi, mnogo tujcev … – In kje sta ženski? Moji ženski? – Tiho, je ukazal psu, – tiho! Pes pa je rinil v truplo in ga celo zajahal. Arh je prevrnil Grobelnika. Na hrbtu je imel ožgan krog. Krogla je predrla suknjič in srajco, obstati pa je morala tik pred sprednjo steno. – Morda, je počasi rekel oni s psom. – morda ga je zadelo slučajno. Kot veste, je nedaleč odtod vojašnica in morda se je komu sprožila puška, saj ste že slišali za izgubljeni strel, krogla, ki je zašla … – Ti si v redu, je rekel Arh in opazoval psa, ki je položil ušesa na vrh lobanje, legel v rdeče blato in tiho zajavkal. Zasijalo je sonce. – Saj ne boš umrl, je rekel mož v beli srajci, kajne da ne boš umrl? Arh je potegnil Patricijo v grmovje. – Čisto tiho mi bodi, je zagrozil, nato jo je prijel v klešče in jo vodil proti šesterokotni hiši na nekoliko dvignjenem prostoru. Vrata so bila odklenjena. Vse je bilo pospravljeno, nikjer sledu o posteljnini ali kuhi, vse je stalo na svojem mestu, le tu in tam kakšna nemška ali francoska revija, nekaj kemičnih svinčnikov … Nobenih stopinj, nobene smeti. Zanesla sta jih šele Arh in Patricija in ko sta odhajala, je bilo za njima vse polno rdečih podplatov. Na streho avtomobila je narahlo udarilo »pik-pik«, na šipo se je nabralo vse polno drobnih kapljic in se pomešalo z mrčesom, ki sta ga zdrobila med vožnjo.
– Sta bili onidve? Arh se je samo nasmehnil. – Anarh, ti bom že dal, Anarh! – Ti si to! Deževalo je vse močneje in jutro se je vrnilo v noč. Prispela sta do luksuznega hotela. – Ta trenutek, je rekla Patricija, najbrž zalezujejo tudi Jana, najbrž hočejo umoriti tudi njega, njegovi zavezniki, prijatelji ga hočejo umoriti. Ta trenutek, ko se midva vzpenjava po marmornatih stopnicah v ta luksuzni hotel z bazenom in zimskim vrtom, moj Jan pešači z nahrbtnikom po blatnih poteh, obiskuje terence in jih prepričuje v tvojo korist. Nato se bo zgrudil na blatno pot, zgrudil se bo in ves bo zelen kot Grobelnik, preboden od slučajne krogle iz bližnje vojašnice. – Ti si moralistka, ne maram žensk, ki moralizirajo, hočem žensko, ki vidi ves svet, pa vztraja v domači točki. – Moj Jan … – Čigav je? – Edino z njim mi je bilo lepo. – Ti si ena tistih žensk, ki pomagajo starčkom čez cesto. – Ti pa si eden tistih ljudi, ki pretepajo slepce, čebele in dojenčke.
Nastanila sta se v čedni sobi z bledorjavimi tapetami, z razgledom na prazen parkirni prostor. Ko je Arh zaspal, je Patricija stopila v kopalnico, odprla vročo vodo in si z britvico, ki jo je našla med Arhovim priborom, prerezala žile. Če to storiš v vroči vodi, sploh ne čutiš.
C
V istem času in obema hkrati se jima je nakopičilo. Opraviti morata delo v zbranosti, v belih sobah, kjer komaj preseka kakšen žužnjavec, kjer komaj zacvrči ob okno ali kaj piči v parketni strukturi. V dvorcu, ki jima ga je ponudil Arh, je dovolj udobja in miru, ki ga potrebujeta za tisto blazno pisanje.
Ker je sproti zmanjkovalo dneva, sta sklenila odpotovati šele zvečer. Albert je preveril vse naprave v vozilu, prtljago izoblikoval v ličen kvader, jo namestil na zadnji sedež, da ne drsi.
Zvečer je bila uvertura v potop. Šumelo je in prasketalo iz zidov in dreves in knjigarn, izza hrbta, nisi ga videl, nisi se ga ubranil. Sklepal si lahko po elipsi, ki je migotala okrog novih mestnih luči, blazini sikajoče dežne sape. Jeklena stebla so se odpovedala vidljivosti na račun svetilnih gobcev, ki so nevarno šepetali magnetne stavke v steklenem klinopisu.
Jan je moral prej opraviti s svojo žensko, nakar mu je Albert priznal, da tudi ne bo utegnil dokončati svojih državniških zadev pred večerom in da se ji torej zlahka posveti do polne mere. Nevihta je ostajala na mestu, medtem ko sta opravljala svoje reči. Albert je moral napisati neko poročilo, eno tistih za Arhitekta in za Stvar. O njem ni Janu ničesar razložil, ta bi ga žrl, da je prodanec in malograđanin.
Jan sploh misli, ta površni brkati wildovec, da je Albert malograđanin, takšen se mu namreč zdi že zaradi njegovega viteškega, prav turnirskega odnosa do vijolične pianistke Vanese, ki ga je med drugim že predstavila vsem sorodnikom in ki ga vabi na čajanke v vili za hribom. Vanesa ima vilo kot keks, z velikim vrtom, kjer se pasejo železne živali, z veliko hrupnozelene trave in majhnim potokom, ki se mu družinsko reče Rio Packo in kamor gospodu Psu, gospodu Djilasu, ni priporočeno prepogosto skakati in brcati notri od užitka, kajti parket in visokodlačne preproge snovi iz Packa-Ria enostavno ne dopuščajo. Družina enostavno preferira železne živali, razen gospodične Vanese, ki ima v srcu polno skritih gubic in poličk za čista, naravna, človeško topla čustva. Vanesa, ki opozarja na to, da bo od grobosti tega sveta, morda že čez dva meseca, leto dni, dokončno ovenela in bojo jokali za njo, morda celo umirali. Vanesa je bila nekoč internacionalna kapaciteta, živela na zračni črti Milano–Ženeva–Zagreb, imela v Grebenu vzorno vilo, kot keks, kjer je stanovala relativno sama. Potem jo je zamikala familiarnost. Preselila se je v Ž., posnela arhitekturo in navade iz Grebena, razen nekaj odstopov zaradi kolektivne sreče in grupnega osveščevanja. V Grebenu so konec koncev sorodniki prav tako bdeli nad njo, pripeljali so se z majhnimi vzhodnimi avtomobili in naselili piškotni mir z dolgimi pogovori o prometnih nezgodah in umrlih v zadnjem tednu. Ah, Greben, tista divja samota, šuštenje spominov, odhodi in prihodi v nočeh, ljubimci z gladkimi frizurami, amanti brez porekla, mladinci iz delovne akcije … Zdaj uživa tu, v Ž. pravo, resnično Gemeinschaft, kar je redko. Tudi gospoda Djilasa, Vanesinega psa so vključil.
Jan očita Albertu urejeno življenje, način, kako kvadrasto zamota prtljago, kako hodi oblečen, očita mu poročila, ki romajo v štab Stvari in vse, kar počne znanstvenega in tehničnega za nad-svoje, nadalbertovske interese. Človek Uživa, meni Jan, to je Vse. Človek mora biti nekoliko ciničen do Stvari, čimveč naj zajame vase, zgrabi, kolikor more dobiti, nič naj se preveč ne razdaja, distanca, čimveč distance.
Dež ni minil kljub mrazu, ki je vstopil s temo. Z Janom sta se sestala pred stekleno kletko, kjer je bilo mnogo rumenorjavih deklet v kratkih krilih, z dolgimi maksimalnimi površniki, ki so jih držale komaj opazno narejeno razpete, da so se videle rumenorjave kegljaste noge; ki bi jih Jan »podrl, pogazil in skakal po njih, dokler jih ne bi čisto uničil, potem pa bi jih perverzno jemal, eno za drugo«. Pozornost so zbujale skoz steklo, kar je bilo nekoliko mitično in oddaljeno (»oddaljenost« je bila Janova večna težava, o njej je izvajal filozofske zaključke), blesteče in izredno grešno, slastno grešno, kot če »delaš tiste stvari na odprtem travniku in te vsi gledajo, noben pa si ne upa zraven«. Kakorkoli, Jan je opravil pri svoji ženski in bo dala vsaj teden dni mir, takšne da so ženske in da se je treba s tem kratkomalo sprijazniti, potem ga bo seveda prevarala z možem, kar je huda reč in ob tem se Jan zamisli. Potem je predlagal, da preden dokončno zapustita Ž., gresta še v kino. Albert se je bil poslovil od vseh znancev in prijateljev, razlagal jim je bil o pisanju v miru dvorca; pomislil je, ali ne bi bilo takšno zavlačevanje, posebno še, če bi koga srečal tako pozno, nekoliko izdajalsko. – Ž. je gnezdo, je hotel opozoriti, vendar se je končno strinjal, še posebej, ker ga je mikala glavna igralka, ki je bila navidezno hladna, res pa je v svoji notranjosti tiščala divjaški ogenj upepelilnik in je morala biti prav okrutno razvratna in opolzka.
V kinu je Jan skoraj zaspal. Bil je smrdljivo len in tudi ko sta še vedno v dežju, ki se je mešal s snegom, vstopila v avtomobil, je rekel, naj Albert vozi kar lepo sam, on pa da namerava spati do cilja.
Snežilo je prepričljivo, cesta je bila prazna in uperjena nekam v brezdalj, nekakšen nebeški drevored s pipkanjem razcufanih delcev božje sperme.
Albert se je v tej belini počutil vedno bolj predan onstranskim kretnjam, avtomobil ga je vedno bolj zapuščal in zdelo se mu je, da jaha v počasnem drncu na plavajočem konju.
Drugi dan prebivanja v dvorcu se je končal kot šala. Ko sta opoldne kupovala hrano, sta zaupljivo dovolila prodajalki, da jima je podtaknila še dve steklenici belega vina za po kosilu; požirki so se zavlekli v dolge ure, dokler nista zvečer ostala praznih rok in praznih steklenic in sta sklenila, da se bosta brezdelju dokončno maščevala s popolno degradacijo ponosa in časti, in da bosta obiskala bar v malem kraju blizu dvorca. Vožnja je bila komaj opazna, ob jezeru sta švigala s precejšnjo naglico in ni ju oviral niti led niti sneg, niti druga vozila, ki so morala odskakovati v drevesa in v jezero.
Zapustila sta bele sobe, kjer sta se nameravala posvetiti svojim rečem: Albert Stvari, Jan pa pisanju o domišljijskih prikaznih, ki so ga, če jih ni občasno izlival na papir ali v notes, mučile cele noči in mu vključile v glavo nerazložljivo brnenje, ki mu je temnilo vid in jemalo občutke za okolico.
V baru je bilo vse polno. Napovedovalec, ki je napovedoval v treh jezikih, je predstavil vsebino večera. – To noč, dragi gosti, bomo izbrali lepotico naše pokrajine. Zdaj, je poudaril, in njegova zlata obleka se je zaiskrila, vino v kozarcih pa je izločilo blesteče cinke, – zdaj bomo izbrali komisijo, ki bo izbrala najlepše dekle, nato bomo izbrali mladenke, ki si bojo izbrale soplesalce in naš orkester bo izbral izbrane skladbice. In zdaj … je spet zaplaval v višino, da so se vsi zdrznili, – zdaj vas bosta zabavala signor Carlos in signor John! Tuššššš!!!
Priplesala sta dva srebrno oblečena moška in si podala roke, nato se je eden prekopicnil, drugi pa se je smejal, dokler mu ni prvi spodbil nog in se je prvi smejal. Prvi je imel ozka očala in je govoril skoz nos, drugi pa je bil zelo normalen, lepo počesan in skoraj dolgočasnega obnašanja. John, to je bil prvi, je začel boksati Carlosa v trebuh in v mednožje. Carlos je zajavkal, vendar se je skušal smejati. Nato je John izprožil tri prste v Carlosov vrat in rekel: – No, Carlos, nzdaj bonmo vindeli, če si nkaj prinda! Porinil jih je globoko v meso in Carlos je zakašljal. Nato ga je John brcnil v piščal in mu potisnil palec v desno oko, da so nekateri v dvorani protestirali. – Je kdo kaj rekel! se je grozeče približal John prvi mizi ob odru. Mož, ki je prej imel pripombe, se je potuhnil, pač pa je nekdo za njim glasno rekel, da ga sadizem ne zabava in da naj neha. – Haha, je besno šinil John, – zdaj boš pa moraliziral, kaj, ti unš! Pritisnil je pripombarja v uho in zdrobil njegov kozarec. Orkester je igral nekaj glasnega. John je skočil nazaj na oder k presenečenemu Carlosu, ki se je nekoliko spočil in mimo opazoval dogajanje, ga brcnil v trebuh in lopnil z robom dlani po vratu, da je takoj padel in se zvil. – Unši je treba pokončati, je zatrobil in si popravil ozka očala, ki so mu zlezla na nos. Krepko je skočil na ležečega Carlosa, nato se mu je s prsti zagrebel v obraz. Ko je nehal šariti po njem, ker je bil ves krvav, je izvlekel lepilni trak in ga začel lepiti na Carlosove lase. Ko je končal, je razvil trak do srede odra, nato pa potegnil. Ko mu je izraval nekaj šopov las, se je Carlos zbudil in zatulil. Šopki las so se nabirali na traku in počasi potovali proti Johnu. Medtem je John še enkrat skočil Carlosu na trebuh in zavrtel peto na popku. Ko ga je še nekajkrat pobrcal v mednožje, se je priklonil in rekel:
– John e sempre lo stesso, ma Carlos e sempre un altro!
Nato je pustil čas za ploskanje in tuš. Ko je bilo mimo, je rekel počasi po mikrofonu: – Priporoča se katoliška potovalna agencija HOMO! – In zdaj, je zabučal napovedovalec, – nastopa papež Pavel VI. Prinesli so papeža z značilno ozko glavo in suhotnimi kretnjami zagrizenega sedemdesetletnega starčka. Sedel je v rdečem stolu na nekakšnem baržunastem odru, ki ga je nosilo osem belih gardistov.
– Vidiš, je rekel Jan, – škoda bi bilo, če bi zamudila.
– Upam, je rekel napovedovalec, – da so naša dekleta pripravljena. Za komisijo predlagam tega gospoda tukaj, je pokazal na prvo mizo ob odru, na pripombarja, ki jih ni skupil, – signorja Johna in sebe.
Ko so sedli za mizo na odru in jim je natakar prinesel pijače, ki so jo očividno srebali na stroške firme, se je začel ples. Vsaka plesalka je imela številko. – In zdaj, je spet zahramel napovedovalec, – nastopi mati s skodelico kave! Ples je utihnil, luči so se pogasile. Iz ozadja bara je prišla izzivalna ženska srednjih let. Skozi vrata, odkoder je prišla, je sijal poševen pramen reflektorja, naravnost materi v oči; večje so bile in čistejše, vsa nebeška luč je odsevala iz njih, vsa nebeška blagost in ljubezen. Ustnice so se smehljale kakor otroku, ki prinaša vesel dar. Šla je k napovedovalcu in mu ponudila skodelico kave. Ta jo je popil, nato je zgrabil žensko za pas in jo začel pritiskati k sebi. Moralo ji je biti prijetno, kajti stokala je od užitka. Grabil jo je in ji odpenjal obleko. Potem pa je nenadoma nagubančil čelo, prijel se je za mikrofon in rekel: – Mati, to je bil pa strup! – Ja, kaj pa, sinko! Zdaj je ona njemu odpela srajco in ga začela božati po trebuhu. Napovedovalec je počasi drsel k tlom. Ona se je sklonila nadenj in ga ugriznila v uho: – Ti nehvaležni mulec! Nato se je režala kakor čarovnica, pospravila skodelico brez kave in odšla z odra. Orkester je igral in ples se je nadaljeval.
Albert je začutil na svojem ramenu težko dlan. Bil je Arhitekt sam. – Vi, gospod Arh … – Psst, je ukazal oni. Iskal sem vaju v dvorcu. Važna stvar. Na morje bosta šla. V šesterokotno hišo, kjer je baza. Poiščita obveščevalki Tonko in Alenko, prikažita jima položaj, onidve poskrbita za vaju. Bliža se poslednji udarec. Zdaj je zelo važno, da ubogate in se mi podredite. Potem ko bo Stvar pri koncu, boste nagrajeni stokratno. Seveda je odhod takoj. Vaša naloga je vzbuditi zanimanje za Stvar med ribiči in kmeti. Tonka in Alenka tega nista dobro opravili, upam, da ju niso zaprli, ko sta tako nerodni, pravi pokveki na tako pomembnem mestu!
Jan in Albert sta se po poti sporekla. Vpričo Arhitekta se Jan ni upal govoriti, zdaj pa je izbruhnil: – In kaj imam od tega, če sem zraven? Ali mi bojo dobro plačali ali je samo tako – idealizem?
– Delal boš zastonj, ampak zato, ker moraš, ker ti tako veleva državljanska dolžnost. – Saj poznam te govore, je odvrnil Jan. – Zelo dobro. Vsi skupaj ste navadno govno.
– Arhitekt bo na koncu vse zamoril, to je jasno, je priznal Albert. Vendar ga zagrizenost ni spustila. – Toda zdaj ne delam za Arhitekta, ampak za Stvar. Sneg je ležal v zdrizastih, sladkorjastih krpah. – Jaz bom spal, ti pa kar vozi na morje, je rekel Jan, – mene osebno se ta stvar ne tiče več. Jaz sem prišel v dvorec pisat. Če je dvorec Arhitektov, v redu, ampak da naju zlorablja zaradi te bedasto nepomembne usluge … Neumen si, da se pustiš … Sto hiš lahko dobiva, ne pa tale klinično speglani dvorec.
Tudi Alberta je od časa do časa speklo v očeh, da bi se zleknil. – Pazi, stari, si je govoril, – pazi, da ne zdrkneš, potem je vsega konec, naložili so ti nekaj, zdaj nisi več sam, zdaj si oplojen, zdaj moraš skrbeti za sporočilo, da ga oddaš, zdaj imaš cilj, zdaj veš, za kaj živiš.
Noč je drvela v luči, luči so prebadale vasi, vasi so spale, polegle so v travo in pšenico, cesta je mimo tekla, s sivim kolesom v dalj, s pisanim trakom svetlobe v kilometre zemlje, v sebi je ponašala Albertovo skrivnost.
Šesterokotno hišo je bilo težko najti. Tonka in Alenka sta morali zabrisati vse sledove zaradi sovražnikov, tako kaže. Rinila sta po blatu gor in dol, mimo ograj, kjer so stali napisi POZOR HUD PES in podobni. – Mora biti čisto blizu morja, je rekel Jan. – Kakšni pa sta – Tonka in Alenka? Ali sta dobri, babnici? – Tonka je precej prsata, izredno telo, Alenke pa še nisem videl v normalni obleki, vedno je v kakšnih skafandrih … vendar je simpatična, ozke ustnice in oči za potapljanje, glas globok, imeniten način tipanja, preiskovanja zapestja.
– Hej, kaj pa tisto! Jan je opazil stolpič, ki je spominjal na turški šotor. – To bo, pazi zdaj! Odhitela sta po blatu navzgor. Vrata so bila odprta. – Hej, je zatulil Albert z glasom, ki je postajal samozavesten, sproščen, saj je dosegel cilj. Arhitekt ga je osebno poiskal, osebno mu je naložil, da poseže v ranjeno meso Stvari. Jan se je histerično zasmejal. Sedel je na stopničkah, ki so vodile v spalnico. – Kaj je? – Glej, je pokazal na koledar, kjer že najmanj mesec dni ni počivala človeška roka. Albert je sedel poleg njega.
– Edina prava ljubezen je moška ljubezen, je filozofiral Jan in omahnil na Albertovih ramenih, – ženske te vržejo na finto, potem pa imaš. Preostanejo moški. – Politika in revolucija je stvar moških, je soglasno izjavil Albert. Pa vendar bi rad izvedel, kaj je z onima. Raziskoval je naprej. Posteljnina je bila nedotaknjena, nikjer prtljage, nikjer drobtin, kuhinja kot laboratorij, šele onadva sta vnašala vanjo debele rdeče stopinje. Albert se je odsprehodil k morju.
Nenadoma je zašumelo za njim. Albert se je vrgel na tla. Morje je pivkalo kot nasičena ženska. Slišal je škljocniti. Vreme je bilo za ob štirih zjutraj prav nenavadno toplo, blago, prijazno dihajoče. Oni se je plazil. To je vedel, ker se je kamenje drsajoče pomikalo. Nato ga je nekdo zgrabil iz nepričakovane smeri.
– Fant, kje si hodil? Bil je Grobelnik, ki ga je Albert spoznal iz časopisa. – Kje imaš Jankoviča? – V hiši spi, je odgovoril pomirjen. – Kje sta Tonka in Alenka? je vprašal Grobelnika. – Fant, zdi se mi, da je vprašanje ravno pravo. Tudi jaz raziskujem to stvar. Menda ju niso vrgli morskim psom! Nekam osamljeni sta bili, pa sta se najbrž pridružili kakšnim brezvestnim moškim, ti pa tukaj ženske spravijo v greh po kratkem postopku, zaklenejo jih in čakajo, da rodijo otroke, potem pa spet navali narode.
Naredilo se je jutro. Grobelnik, Jan in Albert so zajtrkovali jajca v šesterokotni hiši. – Predlagam vama, da prestopita k meni, zapustita vendar tega bahavega fašista, saj menda vesta, da pobija vse agente, ki preveč zvedo?!
– Gremo v našo vas Visoko, gremo in se poveselimo, krasne babnice imamo, kegljaste, rumenorjave, pravi užitek. Mi imamo družbo brez represije, brez poroke, družinskega življenja in česa takega … pridita v mojo vas Visoko, odlično žganje in slastne ženske, podreš, pohodiš, potem jemlješ počasi in fino, eno za drugo. – Ah, jaz se to ne grem, pravi Jan, – jaz se za to ne zanimam, jaz moram pisati … – Tam dobiš mamila, vse, kar hočeš. Grobelnik je pripravil še troje jajc. Delal je spretno, kot da celo življenje cvre hrano v tujih kuhinjah. – Uprita se temu hudiču, on je vendar glavni morilec, če še ne vesta. – Albert, predlagam ti, da postaneš moj tajnik. Drugi človek v organizaciji. Jan bo minister brez listnice, svobodni književnik, če hočeš. – Ne vem, je skomignil Albert. Grobelnik je odložil vilice. Skočil je in zgrabil Jana in Alberta za roki in ju vlekel na prosto. Potegnil ju je okrog hiše. – No, zdaj bosta videla!
Morje je prijazno mlaskalo. Sivi požirek jutra.
Na skalah sta ležali Tonka in Alenka s prebodenima vratovoma.
– Vstopim, je rekel Albert, – če je res, kar praviš. Je res Arhitekt za vsem tem? – On, kdo pa! Poslal vaju je, da umreta pod streli mojih obveščevalcev. Lepo bi vaju zvlekel poleg onih dveh in čakal na plimo. – In zakaj? – Fant, si naiven. Kdor jih več pobije, jih bo imel manj za vladati, preprost račun. – To razumem, je rekel Jan, – to je moj jezik. Udaril je Grobelnika po glavi s steklenico, ki jo je bil zatipal za stolom. Nato ga je dokončal z lopato. Zanesla sta ga k ženskama. – Kakšna čedna ženska, je rekel Albert in se sklonil k Alenki, – nikdar je nisem videl takole gole, vedno samo v skafandru. – Ta druga je pa res prsata, je pripomnil Jan, – samo nekoliko zelena.
– Zdaj morava nujno na Visoko, tako bi razmišljal Arhitekt, vem njegov račun. Albert je potisnil Jana v avtomobil.
– Visoko, ti si daleč, je pel Albert, – Visoko, ti si upanje. Visoko, to je kraj, kjer so pravi ljudje! – Kaj ti je, si čisto nor? Saj naju pobijejo. – Prineseva jim žalostno vest, to je res, vendar pred smrtjo me je Grobelnik določil za svojega tajnika, to si pač pozabil. Zdaj sva edina, ki bova lahko dokončala maščevanje nad Arhitektom.
Na Visokem so izobesili črne zastave. Popoldne je bilo zborovanje.
– Razbili bomo bele sobe, te razvratne elitne kabinete, razbili bomo vile, klavirje, razbili Arhitektov dvorec in vse, kar si je nakopičil ta tiran v svojih grozodejstvih. Arhitekt je umoril Grobelnika, naj plača za to! Narod je vzklikal in mladinci so pripravili sprevod žalosti. Kmetje so vihteli vile in blagrovali Albertove oči, ki so poslednje videle Grobelnika, Visoškega svetnika. – Morala sva jim pobegniti pod točo krogel. Nobenega izgovora več, nobene slučajne krogle ni, vse, kar pada na nas, je Arhitektova municija. Treba mu je končno razbiti gobec!
– Hura, hura, hura, Al-bert, Al-bert, Al-bert! so kričali.
– Razbijmo Vanesino hišo v Ž., je zatulil Jan, – razbijmo vse luksuzne vile in avtomobile, frižiderje in pralne stroje, telefone in magnetofone, vse stereo naprave in mikserje, hidroelektrarne in kavarne!!!
– Bravo! je tulil Albert. – Kdo gre zraven?
– Hura, hura, hura, Albert nas vodi v dolino, v Ž.! so brlizgah. – Prasec, je rekel Albert polglasno Janu. – Razbijmo vse cerkve in teološke fakultete, tovarne bonbonov, zlatarne in slaščičarne! je tulil Jan. – Vse to kvari ljudi, potrošniki so postali, slepi in gluhi za duhovne vrednote, sami predmeti jim rojijo po glavah, možgani so jim poštah kvadratasti, roke železne, ustnice iz duraluminija. Center reakcije ni Arhitektov štab, center reakcije je Greben in Ž., tam se je nabralo bogastvo brezdelnežev!
Zvečer je krenila v gozd tajna misija. Bila je udarna četa z Visokega, ki sta jo vodila Jan in Albert. Prva hiša, ki je zagorela, je bila hiša Arhitektove sestre Olive B., druga hiša, ki je zagorela, je bila hiša Vanese, Albertove zaročenke, tretja hiša, ki je zagorela, je bila hiša Janove matere. In tako naprej.
Zjutraj so prikorakali v Arhitektov dvorec. Arhitekt jih je sprejel s kakaom. Jan in Albert sta bila kosmata od gverile. – Moj agent Grobelnik, je začel Arhitekt, – je moral likvidirati onidve, situacija je bila nevzdržna, kurbali sta se z vsemi ribiči, jasno, da nista mogli imeti avtoritete. Potem so ribiči iz maščevanja upihnili Grobelnika. Vse skupaj je odneslo morje. Morje široko. Arhitektov pogled je bil uprt v dolino. – Alberta in Jana imenujem za svoja tajnika, je povedal gostom pri dolgi mizi. – To sta si krvavo prislužila. – Sibila vaju čaka s toplim naročjem, je dejal Arh, – zgoraj je, v svoji sobi, Albert ima prednost, ker je prej po abecedi, Jan, ti se boš pa še malo poveselil z vinom.
Ko je Albert prišel k Sibili, je morje naraščalo. Bil je potop v dolini. – Tu smo varni, je mehko rekla Sibila, – ali si žalosten zaradi Vanese? Ona je bila vendar proti nam. – Saj res, je brez barve rekel Albert. Modro je prihajalo vse bliže, zelenosivo je pljuskalo ob okna. – Ljubi, ljubi, ljubi, je dihala Sibila, – zdaj si tajnik, tajni tajni … Pridi pridi pridi! Tajno me obleži in zasezi, objemi in verjemi! Za vrati se je premaknila težka postava. Taj-nik! Nekdo je odpiral zapahe, voda je vdirala. – Če pride voda tako visoko, potem bo tako ali tako vsega konec. Saj smo vendar v oblakih! Saj je to dvorec v oblakih! – Mhm, je šepnila, – zasezi, prisezi … To, kar vidiš, so tako ali tako samo oblaki. Zdaj se dvigamo, pademo nikoli. Rabelj se je še enkrat nerodno zganil v vratih.
