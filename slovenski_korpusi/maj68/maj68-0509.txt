I. UGLEDATVE
Zgaja se v gorah in metežu peščenega viharja, mraz, a notri koče: pomeni zadajštvo in predmenojstvo.
Dekle, ki se imenuje Eleonora ali kaj podobnega, leži na postelji, razkoračena, da nogi s krilom malo nad koleni pomenita A. Pri tem, ko leži vznak, sloni večji del njene teže na zadnjici in komolcih, toda nekaj še na lakteh in dlaneh, ki pa držita stik z rogoznico le ob linijah mezincev, zakaj v resnici sta razprti, kot je značilno pri mimiki trenutnega nelastništva ali pri gesti hipnega, nenadnega začudenja v nevednosti.
Ob južni steni stoji peč, ki pozneje odigra važno vlogo, vroče okovje vratic za nalaganje kurjave povzroči na dlani, ko se ta neprevidno prisloni, odtis vpečenega vzorca: morda slučajno, v obliki A.
Povezava med ležečim dekletom in opeklino je več ko logična, očitna in bodeča je. Prida je.
Eleonora se smehlja medlo kot La Gioconda; primerjava je primitivna, a učinkovita, kajti oni smehljaj je v spominu mnogih osamljenih in zapuščenih, zgrbljenih in poteptanih –
Nasmeh ne pomeni niti osamljenosti in ne zapuščenosti: tudi tega ne pomeni Eleonora sama, ki se kar naprej smehlja in zre. Kadar ji postane v tej drži moreče, vrže glavo še nekaj vznak, da se lasje povaljajo na blazini zadaj. Prav tam pride očitnost, pripovedujoča: Ti lasje niso svetli ne blond ne modri, kot bi človek menil ob njih padanju zdol od sonca ožganih ramen, temveč so temni; posebno še zdaj, ko se težko naslanjajo na do modrega belo platno blazine, ki tu pa tam zabliska med posameznimi prameni.
V koči so mimo dveh še tri osebe, dve ženskega in ena moškega spolovila. Vse strmijo v edino ročno uro, kar pomeni, da ugotavljajo lastnost trenutka. Svojstvo tega trenutka je toliko in toliko stopinj in minut in sekund, ki jih kaže po en kazavec, a ne krat dva, račun je dosti bolj zapleten!
Eleonorin smehljaj pomeni le eno: povabilo z željo; slo.
Oseba, kateri vse to kaže, je Švabić Marko, Kadilnikova 5.
Ko žuželka – morda muha – vsili prostoru krog, se sliši brenčanje; če je frekvenca zvoka višja, pomeni, da leti zastopnik-ca hitreje, in s tem tudi, da vihti letalna krilca pogosteje. Ko leti že zelo hitro, je slišati nekaj najvišjega zvoka le ob oddaljevanju, kar je potrdilo Dopplerjevega efekta …
Trenutku gre poiskati popolnost, kajti s tem, ko trenutek je, ima svojo popolnost: treba jo je odkriti. Ker je trenutek celotnega vesoljstva, pomeni, da mora prav slednje poiskati slehernemu delčku sebe in svojega časa nekaj svojskega, česar vsega vsota bi mogla biti popolnost danega trenutka.
Hiša ima okno, edino. Skozenj sili rumenost peščenega viharja, kaj drugega ne. Uspešna primerjava je, ko sili skoz lino podmornice le modrina voda.
Peščeni vihar v gorah utegne biti laž, kolikor ni okolje dogajanja izredno in le sebi specifično. (Razlaga: peščena puščava v svoji rumenosti in zadušnosti – nato selitev tečajev.)
Trojica venomer ugotavlja dejansko ime trenutka, oseba moškega spolovila meni, da bi bila potrebna še najmanj ena ročna ura, tako bi se mogla vselej ugotoviti aritmetična sredina pokazanih časov. Ostali dve osebi se strinjata, a iz solidarnosti pripominjata, bolje vsaj še tri časomerivce.
Eleonora ljubi. To je neizpodbitno, kajti pred nekaj trenutki, ko se še ni bila prisilila v opisano pozo, je dejala – op.: kar je moč tudi dokazati: LJUBIM TE. Izgovorjeni zlogi so držali osebi pri peči, ta se slej ko prej imenuje Marko Švabić.
Tedaj je šla Eleonora mimo sedečega telesa in osebe, ki česa podobnega uradno kajpa ni mogla pričakovati. (Drugače je bilo seve v najskritejši intimi tega človeka; da je Eleonora istemu vdana) Dekle je stopila mimo in izrekla polglasno, vendar dovolj polglasno, da so zvoku ugotovili pomen tudi ostali ljudje v prostoru. Nakar je napravila še en korak in se zviška, v zraku obračajoč svoje telo vrgla na posteljo, da je slednjič obtičala v opisanem položaju.
Osebi ob peči godi in laska nastalo vzdušje. Muha, ali kaj pač, obleti prostor, tokrat v elipsi, hitrost pa je pojenjujoča. Logični razplet bi pomenil spiralasto spuščanje navzdol, vendar žival znova požene hitreje in prav v nasprotju z logiko odleti v desni nepravilni spirali proti stropu. Tam ne sede nanj.
Primerjava trenutek – točka je veljavna. Hkrati je znanstveno dialektična. Postavlja se, da trenutek v svoji idealni obliki nima časovne razsežnosti, kot je idealna točka nima v prostorski, linearni ali arealni. Ko pa se vsili nujnost predočitve trenutka, je potreben ukrep ali operacija: trenutek sme postati večnost.
Eleonorini nogi izginjata (vginjata) v slepem tunelu, črni votlini, ki jo ustvarja krilo. Oseba pri peči jame ugibati o obliki konca črnine, hkrati pa se zave, da je to ugibanje lascivno in odurno: a ugibanje postaja sladko, še tako daleč gre pozneje, da sladkost premami bogaboječnost k tišini. Kraka zgornjega trikotnika A pomenita stegni, ki se jasno in dražljivo bočita skoz tkanino. Mamljivost je velika, vpliva na metabolizem organizma pri peči. Natanko je razločiti mišice ob straneh in vrh stegnic, fantazija seže do perverznosti, ko ugotavlja progasto tkivo in svojsko dišečo kožo tam okoli. Kožo, ki prekriva mišičje. S tem je ugotovljeno in dokazano, da popolnosti trenutka botruje tudi sla po spolnem občevanju.
Trojica ugotavlja položaj. Kljub slovnični množini in različnosti nravi teh treh oseb je vsotno ustvarjeno mnenje popolnoma subjektivno, zakaj posredi je predmet, ki diktira takšno subjektivnost: to je ročna ura, ki je v nasprotju z zakoni uporabne materialistične filozofije v vsej svoji materialni in neživi prirodi enostavno subjektivna. Dokaz tiči zunaj prostora, ki ga umetno ustvarjajo stene planinske koče. Dokaz je v peščenem viharju in v Soncu, ki ga rumeni pesek utaplja v svoji posredni neprodirnosti: možno gre uveljaviti II. Newtonov zakon (F = m.a).
Vzdušje kljub zvoku, ki ga venomer povzroča premikanje žuželkinih kril, ni in se ga ne sme označiti za brenčeče. Zakaj to bi bilo sila topoumno in šarlatansko, vsaj približno, kot bi se dejalo, da je avtomobil prdulja z vetrobranom. Vzdušje je neštetno, kot ga povzročajo nešteti činitelji. Pripomba, da je vzdušje peterno, bi bila umestna v primeru, če bi se ugotavljalo počutje in občutje vzdušja: v prostoru je pet oseb, ki so zmožne čutiti in občutiti vzdušje. Kadar pa je govora o vsesplošnem zdušju, je potreba dialektiki in nadposredni objektivnosti na ljubo priznati, da je le-to natanko neštetno.
Oseba pri peči napravi nekaj gibov, ki niso pod popolno kontrolo zavesti; eden teh je premik desnice za nekaj širin dlani v desno, to je proti peči, natančneje – proti razbeljenim vratcom peči. Refleks organizma, ki ga spodbudi stik z abnormalno visoko temperaturo na spodnjih blazinicah desne dlani, je brezhiben, vsa roka se bliskovito umakne neprijetnosti pekočine, v nenadni bolečini se skrči tudi vse ostalo telo. Gube na obrazu pomenijo občutek: obraz je spačen v grozljivo grimaso – odraz hipnega in nepričakovanega poraza. Hkrati pa prizadeta oseba pove na glas, že kar zavpije: AU. S sledečimi pomeni ta krik apogej trenutka: drža dekleta – A, opeklina na dlani – A, zdajci tudi urina kazavca kažeta kot navzdol – A, pravi višek pa zaključi zvok od leteče muhe, visoki A po tonovski lestvici.
Ob tem postane vzdušje peterno: aktivnost ostalih štirih ljudi se usmeri v preučevanje dogodka oziroma doživetja pasivne osebe pri peči: nastopi novi trenutek, medtem ko je odšel stari po visokemu obratniku v zgodovino.
II. Veter potepuh, podaj nam roko, mesec lenuh, hitreje za nami …
Nekaj nenavadnega je v tem, kako si pripravlja posteljo k noči: ko da bo zadnja mirna noč svobodnega življenja in spanja, kot bi bilo poslednje udobje pred sledečim izgnanstvom v puste gole, kamnite pokrajine večnega mraza in sonca v polzatonu, rdečega, mrzlega sonca brez žarka toplote, svetlobe. Skoraj tako je, kot da bo ta noč poslednja človeška, s spanjem, kot da bo jutri sodba, obsodba na večno bedenje do solza vnetega pogleda, široko razprtih oči, tje nekam daleč, kjer bi bila morala biti tema; rdeče sonce je rdeča luknja v golem, pustem svodu, da, čim pride malo bolj k dnu, že jame – v pekel pogled – plezati gor, nekaj prostorskih stopinj nad rob nazobčane pokrajine: krvava palačinka, utrgana biku iz gobca, na drobno posutega z bolnim spuščajem, ni res (?), ali pa klobčič rdeče pavole, prav gladke in fine, za bluze pa za tople spodnjice; KDO VENDAR MORE DOKAZATI? DA V RDEČI SVETLOBI OČI NE MOREJO BITI KRVAVE!
Nekaj nenavadnega je v tem, kako – trda od žuljev in odrgnin, žmuljasta in grčasta od mizernega prekladanja neskončnih skladovnic zarjavele ter nagnite stare šare od tule tja – roka spodvije robove rjuhe svežega vonja pod rogoznico, da se postelj napne kot utopljenčev trebuh … MAR NISO SPAVCI, KI NE PRENESEJO NAJMANJŠE GUBICE NA RJUHI ALI BLAZINI – NADSPAVCI? Kajti spati pomeni živeti v skrbno ogrevanemu in zatemnjenemu akvariju, polnem lepljivega mresta in podplate žgečkajočega mulja, kar objame telo, kot bi bilo silno ljubeče nravi.
III. O, PREMISLI ČLOVEK GREŠNI
Prtljaga je nared: saj ni kaj dosti, dva kovčka, eden tesno povezan z vrvjo, da bi se na poti po nerodnem ne odpiral, kar bi povzročilo mučne trenutke sramote, notri je kupček umazane bede, siva revščina; drugi je lesen, kot so jih imeli pred leti vojaki: ta se ne bo odprl. In še mreža z malico za pot: glavica čebule, četrt kile špeha in pa štruca črnega. Nato še sol in čutarica, v tej umetno žganje, ki usepa od goltanca do ledvic pekočo rano.
Ali je bagaž nared, je začebljala obubožana plemkinja, vendar še vedno ponosna dama sivih let; oui madame, je raportiral družinski sluga v livreji prapradeda.
Lojtrski voz oddrdra navzdol proti kolodvoru. žmulasto kamenje tlaka se upira kotaljenju, da poskočijo i bagaž i plemkinja i sluga i kočijaž: srenja!
Prekleto!
Navzdol proti kolodvoru gre: mesto je v grič.
Stanovanje je šlo na boben, na boben so šla olja vseh pradedov, vse, vse, vse.
Vlak v deželo je gosto obljuden. Videz je prebito prazničen. Zakaj ljudje z dežele se le enkrat v življenju popeljejo v mesto in tedaj se okitijo z vsem, kar najdejo doma, pri sosedih in v hlevu. Grčasti možje si tako radi pripono na prsi slepice! Ženske pa nosijo pletene košare z najlepšim petelinom v vasi. Na vlaku ljudje venomer prepevajo, in kar tjevdan se veselijo svojih srečnih dni, z veseljem hočejo blagosloviti veliki dan potovanja. Kdor le more, se obeša skozi okno, mahajo skoz okno, čeprav nikomur, morda zgolj zato, da mahajo.
Pisana množica veselja in mavričnih hlapov sprejme konteso in slugo kar za svoja. Grofica se z gnusom brani, leze v kot … a ljudje, zlasti mali čokati kmetavzi, čutijo, kot je podoba, neko posebno odgovornost do njiju, vljudno, a še vedno na silo, jima ponujajo čutarice. Tedaj vlak že dolgo krohoče navzgor, strmo navkreber – vse do tunela. Kot otroci se razveselijo preprosteži umetne teme, vriskajo in se napravijo, ko da se hudo bojijo, a v vzkrikih je brbotajoča radost kaše na vročem ognju. Ljudje so otroci.
Mrzlo in visoko ošine kontesa s pogledom svojega slugo: že ves čas kaže podobo, da bi se spajdašil z drhaljo.
Pot bo še dolga. In glej čuda: nekdo vozi črno pološčeno krsto s srebrnim križem na pokrovu, pa vendar ni žalosten, čisto vesel je med vsemi temi otroki, navdušeno krili z rokami in s prstom kaže skoz okno, veseljaško nagiba svojo in ponujene; veselje!
Livrirani se ustraši še enkrat, to pot že z nejevoljo, kar z jezo v kotičkih očes. Konteso prežame groza, boji se. Tako vzvišena, fina … pred kom vendar? Pred temi tu? Plava kri se prične počasi, prav nevidno mešati z rdečo otrok.
Živahni pomp se kotali skoz noč, pesem. Uskiponski vlakovodja sanj muli trumno, žebrasto: BAI RDA! BAI RDA!
Ljudje se ljubijo, le-to noč si bodo napovedali zgodbic za pet debelih knjig, zakaj vlak je dolg dvajset vagonov. Vsi so ljudje: človek je komaj rojeni dojenček, možat mož, starka pri stotih. Tedaj dobrosrčno režejo obilne rezine izdatnega HLEBA, po prastarem načinu menjajo domačo klobaso za prizmo rumenega sira, steklenko rdeče kislice za deset dolgih, rezkih žganjice. Kontesa se sprašuje, preživim to noč, in preživi jo.
Debela vata bele megle kosmato tiči v kotlinah, vlak se okrožno v vijugah vzpenja: bo že kmalu? Bo že kmalu, prosim?
Dan je rajanje kresnic, bleščic v soncu: je dragulj, ona ponoči iz mačkinih zenic odbita svetloba, dan je plitvina modrega morja rdečih koral in črnih votlin, ki hinavsko prikrivajo enostranske živali, čudaške kot krokodil na ptičjih nožicah s kurjimi krempeljci. Da, temine votlin: morski pes, znabiti, se skriva notri, bojte se! Kako čudno se kaže, da še dandanašnji leži le pet metrov pod gladino topovska granata pol metra v predoru vsa prežrta od Prve vojne sem je neustrašna, Kraljujoča, nje je kraljestvo nesramnega rastlinja tu doli: z nohti bi jo mogel človek zmleti v drobne molekule rje. Ko že kraljuje: zakaj kraljuje?
Sonce ni rumeno. Zeleno je. Zeleno je bolj vroče kot rumeno. Lokomotiva je naravnost črna in v belem plašču.
Kontesa nikakor ne more ugotoviti, čemu služi oni izrastek na valjastemu kotlu lokomotive, ki ni dimnik, pa je prav takšne oblike, le bolj zaobljen, kroglast je na vrhu. Bedo vzamejo ljudje.
