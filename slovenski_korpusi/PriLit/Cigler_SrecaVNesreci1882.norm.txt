Sreča v nesreči ali popisovanje čudne zgodbe dveh dvojčkov. 
Poučenje starim in mladim, ubožnim in bogatim. 
Spisal in na svetlobo dal Janez Cigler, župnik pri sv. Tilnu v Višnjegori. 
(Drugi popravljen natis.) 
V Ljubljani. 
Založil in izdal Ivan Tomšić. 
1882. 
Uvod 
Blizu mesta L …, v vasi, kjer je bila nekdaj imenitna, daleč sloveča suknarija ali tovarna, kjer so lepo sukno tkali, in ga daleč po svetu razprodajali, živel je pred nekaj leti dober pošten pa tudi pobožen človek. Fran Svetin mu je bilo ime. Zgodaj so mu starši pomrli, in nikogar ni imel, da bi bil skrbel zanj. Gospodar suknarije ali tovarne ga je z dobrote pošiljal v šolo toliko, da se je Svetin navadil brati in pisati; potem je v suknariji delal, in se vseh suknarskih del naučil. Poleg navadnega suknarskega dela je Svetin tudi vrt lahko obdeloval. Priden in prebrisane glave je bil Svetin. Po leti je ves dan vrt delal, a po noči v tovarni. 
Ob vseh svojih opravilih Svetin nikoli ni opustil molitve, ampak pred vsakim delom in po vsakem delu je pokleknil in ponižno molil, zato mu je Bog dal srečo. V malo letih si je Svetin toliko prislužil in prihranil, da si je selišče kupil, hišo napravil in nekaj njiv prikupil. Gospodar suknarije ga je zato zelo čislal, in mu nekega dne dejal: „Franc! všeč mi je, da si tako priden; vidim, da si pomagaš. A najbolj všeč mi je, ko vidim, da se nikoli s hudobnimi tovariši ne družiš, da se le svojega dela držiš, rad moliš in v cerkev hodiš. Ako si voljan, vzemi mojo kuharico Nežo za ženo, katera je tudi poštena in pobožna. Nima mnogo denarjev, a pridna je, in jaz ji bom tudi nekaj dal in pomagal. 
Svetin je v to hitro dovolil. Pokličejo Nežo, katera se je po svojih starših pisala Neža Trpinec, in jo vprašajo, ako bi bila voljna, s Franom se zaročiti. Neža je to tudi rada privolila, in v štirih tednih so naredili ženitovanje. K ženitovanju je prišel tudi gospodar suknarije s svojo gospo, dasi je bil plemenitega rodu. Svetina so vsi radi imeli. 
Vesel je živel Svetin s svojo ženo Nežo. Očitno se je nad njima kazala zakonska sreča. Nikoli ni bilo med njima sva niti prepira. Ne po posvetnih navadah in po mesenih željah, ampak po krščanskih in po božjih zapovedih sta živela. On je po dnevi obdeloval vrt, a ona je opravljala domača opravila. Vsak večer sta pokleknila in glasno opravila večerno molitev, naj si bi bila še tako trudna. Vse svoje zaupanje sta imela le v Boga; zatorej je njima šlo vse po sreči. 
Dve leti ste minuli, kar sta bila zaročena, in Svetinka je bila zdaj samodruga. Dobila sta v jednej noči dva lepa zdrava sinka dvojčka. Pri svetem krstu so prvemu dali ime Janez, drugemu Pavel. Gospod in gospa suknarije sta bila krstna kuma. Veselila sta se, da je njima Bog tako dober, spoznala sta božje dobrote in vedno sta ga hvalila. Tudi sta sklenila sinka, če ju Bog živa ohrani, v pobožnosti in svetosti vzrediti in ju varovati zapeljivih družbe, da bi v starih letih imela čisto veselje nad njima. 
Prvi del. 
I. 
Fran Svetin gre na francosko vojsko. 
Lepo sta skrbela Fran in Neža za otroka, z združeno močjo si prizadevala več zaslužiti, da bi sinka mogla pošteno in dobro vzrediti. Zato sta še bolj pridno delala in še bolj zvesto molila. Ob lepem vzpomladnem dnevi — bila je nedelja — ko prideta Fran in Neža po poludne iz cerkve, reče Fran: „Pojdi po bokal vina, da vsak malo pijeva. Nikoli ne greva v krčmo, bodiva doma vesela sama in Boga hvaliva, ker nama ničesar ne manjka. Prijazno skupaj pijeta in se pogovarjata od tega, kar sta danes v cerkvi slišala. V tem vpraša Fran svojo ženo in ji prijazno reče: „Ljuba, dobra moja Neža! povej mi, kako je to, da nisi nikoli vesela, kar sva skupaj; nikoli te ne vidim, da bi se nasmejala ali malo zapela, vedno si le zamišljena in žalostna, in te tudi po večkrat slišim vzdihovati. Kaj ti je vendar? Le povej mi, vse rad storim, kar koli želiš, da boš le vesela.“ — Neža mu nato milo odgovori: „Mož moj ljubi! res je, da sem vedno žalostna, ter nikoli vesela, a to ne zavoljo pomanjkanja ali zavoljo dela, skrbi in truda. Ne misli, da te ne ljubim; srečna vsaka žena, katera ima tako dobrega in pridnega moža, kakor si ti. A vesela nikoli ne morem biti, v srcu me vedno nekaj skrbi, prihodnjost premišljujem, in zdi se mi, da bodo naju velike nesreče zadele in hude nadloge bodo čez naju prišle; in Bog zna kako je to, da sem zavoljo tega vedno žalostna, dasi prihodnjosti noben človek ne ve.“ 
Fran odgovori: „Nikoli se ne boj tega, če naju tudi kaj hudega zadene, vse bova pretrpela, v Boga zaupajva, na Boga se zanesljiva, in dobrotljivi Bog naju ne bo zapustil. Tako dobrotljivo je Bog za naju do zdaj skrbel; tudi zanaprej naju ne zapusti. Potem poklekneta, opravita večerno molitev in gresta počivat. 
Res je, da na tem svetu ni prave stanovite sreče; to je dobro spoznala Svetinka, zato ni bila nikoli vesela. — Tistega leta se je začela huda vojska z Francozom. Avstrijski cesar je obilo vojakov potreboval. Ne le sami fantje, ampak tudi mladi možje, kateri niso imeli zadosti zemljišča, morali so iti na vojsko. To je zadelo tudi Frana Svetina. Sama hiša ga ni varovala vojaščine. Ni bilo drugače, moral je biti vojak. Svetin ni bil več nego osem dni v vojašnici, da se je malo vojaške službe navadil. 
Deveti dan gre Neža še zadnjikrat svojega moža obiskat in se od njega poslovit, ker ga po tem nikoli več ni videla. Tisti dan je šel na Laško, in ni ga bilo več nazaj. Zelo je žena po njem jokala in žalovala, ter ni mogla pozabiti svojega ljubega Frana. Žalostno je bilo videti, kako sta slovo jemala. Neža neprenehoma joka pred možem in pravi: „Kam se bom zdaj dejala sama z otrokoma? Komaj sta po dve leti stara! Kako ju bom preživela, kako vzredila? O jaz sirota uboga, kdo mi bo kaj pomagal, ko so nama bili ljudje tako zavidljivi.“ Tudi Franu se srce trga, ko vidi svojo ženo tako zelo jokajočo in žalostno; videl je tudi enega dvojčkov, ki ga je bila mati v naročaji s seboj prinesla; solze se mu udaro in milo se razjoka; a vendar jo tolaži, rekoč: „Žena moja ljuba! Ne žaluj preveč; ali ne veš, da je to božja volja? Tudi najmanjša reč se brez božje volje ne zgodi, in le eden las ne pade iz naše glave brez volje nebeškega očeta. Ker je Bog tako ukrenil, moramo se voljno vdati njegovim naredbam. Kdor v Boga zaupa, nikoli ne bo zapuščen. Bog naju ne zapusti. Lepo Bogu služi, in tudi otroka uči Boga se bati in njemu služiti. Da moram vojak biti, ukazuje mi cesarsko povelje; a gosposki in oblastvu moramo zavoljo Boga biti pokorni. Ne jokaj preveč, ampak moli zame, da se srečno po tem, ko sovražnika premagamo, zopet vrnem. Prosi zame dobrotljivega Boga, da me varuje vseh nevarnosti, ter se zopet srečen in zdrav povrnem. Skrbi lepo za otroka ter ne zabi ju učiti Boga poznati, njega moliti in mu služiti, da boš vsaj nad otroci imela veselje, če tudi mene na vojski ubijejo. S temi besedami se Fran loči od svoje žene, in gre z drugimi vojaki vred proti laškej deželi. 
II. 
Neža Svetinka da oba dvojčka v službo. 
Ono noč, ko je Fran Svetin šel na vojsko, prečula je njegova žena vso noč, molila je in jokala. Videla je, da si ne more pomagati, utolažila se je, in vedno Boga prosila, da bi imel mož na vojski srečo, da bi ne bil ubit. K sebi je vzela pošteno gostijo, da ji je pomagala za dvojčka skrbeti in potrebne stvari opravljati. Oba fantiča sta se lepo redila in zdrava sta bila. Kakor hitro sta jela govoriti, učila ju je skrbna mati lepo moliti. S časoma, ko sta bila večja, naučila ju je ves potrebni krščanski nauk. Nista bila še po sedem let stara, naučila ju je že mati brati, ker je sama dobro znala, in v žalostnih dnevih veliko tolažbo dobivala v branju svetih bukev. Vsako nedeljo in vsak praznik do poludne in po poludne ju je s seboj v cerkev peljala, in ju vedno učila lepo in spodobno se v cerkvi vesti. Nikoli v nobeno tovarišijo ju ni pustila, ampak vedno ju je opominala zvesto Bogu služiti. Pošiljala ju je potem v šolo, kjer sta se tako pridno učila, da nobeden otrok ne tako. 
Janez in Pavel sta hodila tri leta v šolo. Že sta znala po nemško brati, pisati in računiti. Vsak večer so vsi trije skupaj na glas večerno molitev opravili, in mati je vselej konci molitve pristavila: „Molimo še za očeta, da bi se srečno povrnil, in bi mu Bog pomogel v daljnih krajih. 
Bilo je neko nedeljo z večera po zimi, ko je mati otrokoma ravno od očeta pripovedovala, kako je moral na vojsko iti. Zdaj se oglasi Pavel in reče: „Mati ljuba! povejte nama, kakšen so vendar naju oče, ki jih nisva nikoli poznala, ali bi jih mogla mi dva spoznati, ko bi se vrnili, in bi vas ne bilo na svetu, ker ste od dela in žalosti tako zelo oslabili, da bi nama utegnili umreti?“ Mati žalostna odgovori: „Ne mogla bi vidva očeta poznati ne, ker sta bila komaj po dve leti stara, ko nas je moral oče zapustiti. Vender spominom se, zapomnita si dobro: Vaju oče ima na vsaki roki pod srajco neko znamenje taki z rdečo barvo zarezano, da se ne da več izbrisati. Na desni roki ima zarezane te besede: Fran Svetin. Na levi roki ima: Neža Trpinec; to je moje ime po mojih starših. Tako znamenje na roki sem jaz vajinemu očetu sama naredila.“ — „O mati ljuba,“ reče na to Pavel, „naredite tudi meni tako znamenje na obe roki, kakršno imajo oče, da se jih večkrat spomnim in za nje molim.“ — „Tudi meni naredite tako,“ reče Janez. — Mati reko: „Otročiča moja ljuba! to se težko naredi. Kdor hoče tako znamenje na telesu imeti, mora besedo z barvo zapisati, potlej s šivanko vse črke prebosti, da barva pod kožo pride, potem se to znamenje ne da več izbrisati; a vse to pa zelo boli.“ — „Naj boli kakor hoče,“ pravita dečka, „le naredite nama, vse rada trpiva, da bova le očetovo znamenje na rokah imela.“ — Mati jima je naredila na obeh rokah znamenje, kakršno je imel oče. Vesela sta bila, ko sta čez tri dni videla na rokah pod kožo lepo rdeče ime očetovo in materino. 
Po devet let sta bila dvojčka stara, rada bi bila še hodila v šolo, a ni bilo mogoče. Mati ju ni mogla več rediti, niti jima potrebnega oblačila napravljati. Ako tudi se je noč in dan trudila, vendar ni mogla izhajati; zadolžila se je, njivo in hišico zastavila. Nek skopuh ji je pogojeval; a ne da bi bil dobro storil in ubožnej Svetinovi družini pomagal, ampak iskal je le svojega dobička. Mnogo dolga se je že nabralo. Svetinka ni mogla plačati. Posojevalec jo je trdo terjal in ji pretil, da jo bo tožil, ako ne plača. Neža ga gre prosit, vzame oba dečka s seboj. Vse troje pred njim joka, in prosi, da bi potrpel in jim vsaj hišico pustil. Neusmiljeni skopuh jih ne usliši, ampak ostro reče Neži: „Plačaj kar si dolžna, dalje te ne počakam; ako ne plačaš, vse ti bo prodano; fanta sta že dosti velika, da si kaj zaslužita, ni jima treba po šolah postavati; vsak berač hoče zdaj že gospod biti!“ — Žalostna gre mati z otrokoma domov in joka, tudi otroka sta jokala in rekla materi: „Mati ljuba, kam pojdemo zdaj, kadar nam neusmiljeni mož hišo vzame? Nič se ne bova mogla več učiti, kdo nam bo kaj dal, kdo nam bo kaj pomagal? O da nimamo očeta, da bi se za nas potegnili!“ — Mati jima reče: „Otroka moja ljuba! Ne žalujta preveč, saj imamo še enega očeta v nebesih, kateri je mnogo boljši od vsakega posvetnega očeta; on nas ne zapusti. Dobri nebeški oče bo za nas skrbel. Le njega prosimo, vanj upajmo in pridno molimo.“ 
Komaj se je luna trikrat spremenila, že so pridrli biriči v ubožno Svetinkino hišo. Oznanili so ji, da se mora v 24 urah iz hiše spraviti in vse zapustiti, ker ji bo vse prodano. Žalostno je bilo to oznanilo Svetinki. Brez usmiljenja je morala zapustiti z otrokoma vred svoje domovanje in iti po svetu dobrih ljudi iskat. Rekla je žalostna: „O da bi jaz sama bila, ne bilo bi meni tako težko! Ali kam se naj denem z otrokoma? Dobrotljivi Bog naj se usmili mene uboge sirote!“ — Vsem se je smilila ta pravična družina. Neža je kmalu dobila službo pri nekaj pobožnej gospe, imovitej vdovi. Pavel je šel k gospodarju, ki mu je bil v rodu; krave je pasel, bil je dober pastirček. Janeza je bližnji sosed spotoma v Trst s seboj vzel, kamor je moko na prodaj vozil. Mislil ga je v Trstu kakim ljudem dati, ker je bil pripraven deček. 
III. 
Pavel Svetin pastir. 
Z drugimi pastirji vred je Pavel po pašnikih živino pasel, in je večkrat na svojih tovariših kaj napačnega videl in slišal; ali nikoli ni z njimi potegnil. Vselej je imel pred očmi lepe nauke svoje dobre matere, katera mu je večkrat rekla: „Pavle, Pavle! Boga se boj ter nikoli ne stori nič hudega. Spomni se vselej, da te Bog povsod vidi. Ako se boš greha varoval, Bog te nikoli ne zapusti.“ Zato je Pavel gospodarja vselej rad poslušal, svoje delo vselej zvesto opravljal; zato sta ga pa tudi gospodar in gospodinja čislala in mu lepo oblačilo napravila. 
Gospa, Kordula po imenu, pri katere je Pavlova mati služila, kupila si je graščino na Štirskem. Ko se je gospa Kordula na svojo graščino preselila, vzela je tudi svojo zvesto služabnico, Nežo Svetinko, s seboj. Ravno v svetega Florijana dan sta se gospa in služabnica peljali na Štirsko prav mimo hiše, kjer je Pavel, Nežin sin, služil. Takrat je mati še zadnjikrat videla svojega dobrega Pavla, in mu še zadnjikrat dala lepe nauke, kako naj lepo posluša, rad moli, ter se skrbno varuje slabe tovarišije. V pričo gospodarja mu reče mati: „Pavle, sin moj ljubi! Vselej si mi bil pokoren in rad poslušal materine opomine, ohrani tudi zdaj v srcu besede svoje dobre matere, katere ti z ljubeznijo in k tvoji sreči govorim: „Nikoli Boga ne pozabi. Zvesto in z veseljem stori vse, kar ti gospodar ali gospodinja ukažeta, naj te kdo vidi ali ne. Z hudobnimi tovariši se nikdar ne druži; skrbno glej, da ohraniš nedolžnost; ako boš nedolžen, boš v svojem uboštvu dosti bogat. Bodi priden in moli rad; moli tudi za očeta, da bi mu bilo dobro v daljnih krajih. Moli tudi zame, morebiti se na tem svetu nikoli več ne bova videla.“ — Vtem mati objame Pavla in se loči od njega. Gospa Kordula je poleg stala in slišala vse te besede, katere so se ji tako mile zdele, da so ji debele solze iz oči pritekle, a hitro si jih obriše; obe potem sedeti na voz, in se odpeljeti dalje. Neža je bila po potu tako žalostna, da ni mogla nič govoriti. Gospa Kordula jo nekaj časa pusti, da se je izjokala, potem ji prijazno reče : „Neža moja ljuba! vem, da si žalostna, ker si izgubila vse; vem, kako se je s teboj godilo; vem, da si na tem svetu nesrečna, vendar ne žaluj preveč. Ne misli, da se na svetu samo tebi tako hudo godi. Poslušaj, česar še ne veš, kako se je z menoj godilo. 
Jaz sem bila srečna, presrečna gospa; imela sem blago, denarjev, vsega v obilosti. Moj gospod je bil plemenit baron, Henrik Gap po imenu. Srečno, veselo sva živela v zakonu, dobro mi je bilo, tako, da mi bolje ni moglo biti. Huda sila ga je klicala na vojsko. Šel je, in kmalu je bil ubit; v prsi mu je krogla priletela, ustreljen je bil blizu srca, pade in v polu ure je bil mrtev. Kolika žalost meni, to si lahko misliš. Po tem so sovražniki pridrli v naše kraje, pobrali mi mnogo blaga in mi graščino požgali, komaj sem toliko ohranila, da sem si kupila graščinico, kamor se zdaj peljevi. Imela sva sina edinca, Karl mu je bilo ime; ta je bil komaj 17 let star, ko je šel radovoljno k vojakom, Francozom, kateri so takrat čez naše dežele nekaj let gospodarili. O kako sem takrat jokala in ga lepo prosila, rekoč: „Karl moj ljubi! ne hodi na vojsko, vidiš, da sem sama, nimam ga pomočnika v nadlogah; ako me še ti zapustiš, kam se naj potem obrnem sirota! Kaj naj začnem, ako mi še ti usmerješ. Tvoj oče je bil na vojski ubit, in s teboj se more tudi tako zgoditi. Nič ni pomagalo, vse moje besede so bile zaman; ni me hotel poslušati. Šel je z veliko francosko vojsko v mrzle kraje tja na Rusko. Že dve leti je tega, in nobene besede ne pozvem in ne slišim o njem. Bojim se, da je zmrznil na ruski zemlji med toliko Francozi. S seboj ni od hiše drugega vzel, nego tablico, ki je moja podoba na njej naslikana, katero je na vratu privezano nosil. Kolikorkrat mi je pisal, vselej je povedal, da vsak dan tablico pogleda in se mene spomina. A zdaj ni nobenega glasu več o njem; morda so že njegove kosti segnile na ruski zemlji. Glej, Neža! — pravi gospa Kordula — da vem, zakaj še bolj žalujem nego li ti, ker imaš dva sina še vendar živa, in ti utegne ta ali oni še na starost veselje delati in ti kaj pomagati. Ali pravim: Naj bo hvaljeno božje ime, Bog hoče tako imeti, volja božja naj se izide. Bog nas tepe s križi in težavami, zato ker nas ljubi, da bi nas na onem svetu ne kaznoval. — Nič ne skrbi Neža! pri meni ostaneš, dokler boš živela, in če jaz poprej usmerjem, bom že naročila, da boš preskrbljena. Vkupe bodevi živeli in druga drugo tolažili.“ — Med takimi pogovori sti se pripeljali gospa Kordula in Neža v graščino ter sti ondu pobožno in sveto živeli. Dosti dobrega sti storili siromakom daleč na okolo in jim pomagali kolikor sti mogli. 
Pavel pastir je bil tudi dolgo časa žalosten, posebno zato, ker mu je mati rekla: „Morebiti se nikoli več ne snideva.“ Globoko si je vtisnil materine nauke v srce in jih nikoli ni pozabil. Z drugimi pastirji, svojimi tovariši, nikoli se ni lotil navadnih igrač, temveč ko so drugi pastirji norčije uganjali, sedel je Pavel na stran, vzel je knjižico iz torbice in je bral. Imel je še šolsko knjižico „Zgodbe sv. pisma,“ katere je z največjim veseljem prebiral. Neki dan je bral od Davida, kako je pastirčeval. „Glejte,“ dejal je sam v sebi, „še David, tako imeniten mož, bil je pastir. Živino je pasel, kakor jaz, in je bil potem imeniten kralj. Ne želim jaz biti kralj, ampak zvesto se hočem ravnati po nauku božjem, kateri pravi, da mi bo Bog že tukaj dal srečo, ako mu zvesto služim, in ga iz srca ljubim.“ 
Prigodilo se je, da se pripelji kočija po cesti mimo pastirjev, kateri so po pašniku živino pasli in Pavel z njimi. Drugi pastirji so se svinko igrali, to je navadna pastirska igrača. Pavel ni z njimi igral, nego za grm je sedel, na živino pazil, in iz knjižice bral. V kočiji, katera se je ravno mimo peljala, sedela sta baron in baronovka I., ki sta se domov peljala v Nemški Gradec. Ne daleč od pastirjev se je morala kočija velikemu vozu umakniti. Konji so preveč v jarek zapeljali, kočija se zvrne in desno zadnje kolo se zdrobi. Kočijaž je bil po nogah zelo ranjen. Komaj sta baron in baronovka iz prevrnene kočije zlezla; vsa prestrašena ne vesta, kam bi se dejala. Na samoti je bilo, blizu nobene hiše, in kočijaža ni bilo mogoče kam poslati, ker je bil ranjen. Konjem se ni nič zalega zgodilo, ali zavoljo strtega kolesa ni bilo mogoče dalje. Neporedni pastirji so vse to videli in se vrhu tega še smejali. Baron I. stopi k njim in jim po nemško reče: „Kje je kaka hiša, da bi se ljudje poklicali pomagat.“ — Nevedni pastirji niso na to znali ničesar odgovoriti, ker niso znali, kaj jih baron vpraša. Potem pokličejo Pavla, rekoč: „Pavle! pojdi sem, ti znaš nemški, povedal nam boš, kaj ta gospod vpraša.“ — Pavel hitro priteče, lepo ponižno se odkrije, in pravi: „Gospod, kaj bi radi?“ Baron reče: „Fante! povej mi, kje je kaka hiša, da bi jaz ljudi sklical, kateri bi mi pomogli kočijo privleči do vasi, da bi se kolo popravilo; drugače ne morem dalje.“ — Pavel reče: „Gospod, le tukaj počakajte, jaz tečem hitro domov, ter bom skušal ljudi priklicati, in jih bom prosil, da vam pridejo pomagat. Naprosil bom svojega gospodarja in še koga drugega. Vender, predno grem ljudi klicat, dovolite mi, da vašemu kočijažu nekaj na nogo denem, ker vidim, da mu kri zelo teče; mogla bi mu odteči, predno ljudje pridejo.“ Pavel vzame iz torbice neko zelišče, katero je vedno nosil pri sebi, položi, ga kočijažu na rano, obveže jo z ruto in mu reče: „Prijatelj, zdaj pa le mirno nogo držite, kmalu se vam kri ustavi.“ To reši, naglo steče ljudi klicat. Predno je ura minila, pridejo že s Pavlom trije možje: Pavlov gospodar in še dva druga krepka soseda, ki so s koli in vrvmi kočijo tako zvezali, da so jo srečno do bližnje pošte privlekli. Pavlovo zelišče je kočijažu tako dobro delo, da je že na kočijo smel sesti. Ko je bilo že vse narejeno, in predno baron in baronovka v kočijo sedeta, reče baron Pavlu: „Pavle, reci tem možem, da se jim prav lepo zahvalim, ker so mi pomagali,“ in baron poda vsakemu po tolar. „A ti, Pavle, bodi vedno tako priden in dober, in dobro se ti bo godilo.“ To reši ponudi mu tri bele tolarje. Ali Pavel se lepo zahvali, ter jih noče vzeti, rekoč: „Gospod! možem ste zadosti plačali, ker so vam pomagali, ali jaz nisem nič pomagal, zato pa tudi ne vzamem plačila; ako sem šel ljudi klicat, bila je to moja dolžnost.“ — Baron na to ničesar ne reče, tiho sede v kočijo ter se polagoma pelje do pošte. 
Ko se je gospoda odpeljala, so pastirji, Pavlovi tovariši, ki so poleg stali in zijali, Pavla za norca imeli ter ga neumneža imenovali, ker ni hotel vzeti denarjev. Že poprej so se pastirji norčevali s Pavlom in ga zaničljivo „fajmoštra“ imenovali, češ, ker jim je večkrat kaj dobrega in lepega bral, in jih tudi svaril in opominal, kadar je bilo treba. Ali hudobni pastirji, njegovi tovariši niso ga hoteli poslušati. A zdaj so mu rekli: „Ti si jako neumen fajmošter, takih lepih denarjev ti je gospod ponujal, in nisi jih hotel vzeti.“ Ali Pavel na vse to drugega ne odgovori, nego te besede: „Ako sem res kaj zaslužil, plačal mi bo Bog, ako pa nisem zaslužil ničesar, tudi denarjev nočem.“ — Pavlov najboljši prijatelj reče tovarišem: „Ne zaničujte mi Pavla, kdo zna, kaj bo še iz njega. Meni so večkrat mati doma pripovedovali: „Ako človek, bodi si komur koli, samo vode piti prinese iz dobrega srca, ne ostane brez plačila, Bog mu bo vse poplačal.“ 
Drugi dan se baron in baronovka sprehajata in od nesreče prejšnjega dne pogovarjata. „Med vsemi,“ reče baron, „najbolj se mi dopade pastir Pavel, ker je tako prijazen in postrežen deček. Samo tega ne vem, zakaj ni hotel ničesar vzeti, ko sem mu tolarje ponujal in silil. Nekakšno veselje mu vendar moram storiti, predno grem iz tega kraja. Dobro kosilo bom rekel narediti, gostilničar mi bo svojo kočijo posodil in moje konje vpregel, potem grem jaz in gostilničar z mano, da mi pokaže hišo, kjer služi deček, in ga s seboj h kosilu pripeljem, da bo z nami jedel; to mu bo večje veselje, nego li vsi denarji. Velika čast bo kmetskemu pastirju v kočiji se z gospodo peljati in pri gospodi jesti.“ — Okolo dvanajste ure tisti dan se pripelje po cesti zala kočija, zavije na stran v vas ter obstoji pred hišo, kjer je Pavel služil. Dva gospoda stopita iz kočije in vprašata gospodinjo: „Kje je vaš pastir Pavel?“ Gospodinja odgovori: „Ni ga še domov, pase, a kmalu mora priti, ker se bliža že poludne.“ Baron in poštni gospodar ga čakata, da pride. Ko Pavel domov pride, posadita ga v kočijo in ga s seboj na pošto peljeta. Po poti vpraša Pavel ponižno : „Gospodje! kam me peljete?“ Baron mu odgovori: „Ne boj se! ti si meni zelo ustregel, ker si šel ljudi klicat, takrat ko sem jih najbolj potreboval, a plačila nisi hotel vzeti, zato boš danes z nami jedel in pil ter se prav po gospodski gostil.“ Pavel se sladko nasmehne in ponižno zahvali za toliko čast. „Boljše se mi zdi,“ dejal je, „v kočiji se peljati in z gospodo jesti, nego li še toliko tolarjev,“ posebno ko je videl, da so drugi pastirji, njegovi tovariši, zijali za njim in se čudili. Vse je že bilo pripravljeno, ko se pripeljata baron in poštni gospodar v kočiji s Pavlom pastirjem. Kar k mizi sedejo, katera je bila polna najboljših jedi in dobrega sladkega vina. Gospoda začne takoj jesti, a Pavel debelo gleda, in noče k mizi sesti, kamor so mu odkazali. Baron mu reče: „Pavle, sedi, in ji z nami, kolikor se ti poljubi.“ — Pavel ponižno reče: „Ne zamerite, milostljivi gospod baron, saj še niste molili in že jeste. Meni so mati večkrat dejali, da moram vselej pred jedjo in po jedi moliti in se spominati dobrotnika, kateri nam deli darove. Večkrat sem slišal: Kdor pred jedjo in po jedi ne moli, podoben je živini.“ — Pri teh Pavlovih besedah se vsi spogledajo in so hiteli moliti molitev pred jedjo. Med jedjo vpraša baron Pavla: „Povej mi najprej, zakaj nisi hotel od mene denarjev vzeti, ko sem ti jih ponujal?“ Pavel odgovori naravnost brez hinavščine: „Gospod baron milostljivi! Zato nisem hotel denarjev vzeti od vas, ker sem obljubil zvesto se ravnati po nauku svoje matere in po naukih duhovnih gospodov. Mati so me lepo učili in mi večkrat rekli, posebno takrat, kadar sem se od njih ločil, da za vsako majhen stvar ne smem plačila jemati, kadar komu kaj dobrega storim. Kdor je že od ljudi za vsako stvar na svetu plačan, ne bo na onem svetu imel plačila. Duhovni pastirji nas uče: „Ako človek le požirek mrzle vode bližnjemu poda z dobrim srcem, imel bo pri Bogu plačilo.“ 
Nato reče baron: „Pavle, pridni deček, le tak ostani in srečen boš; Bog te gotovo nikoli ne zapusti.“ Tudi gospe baronovki je bil Pavel zelo všeč, zato ga prijazno vpraša: „Kako je to, ljubi moj, da pri toliko razumnosti, kakor jo imaš, vendar ne hodiš v šolo, da bi se kaj več naučil?“ — Ob tem vprašanji so se Pavlu solze vlile iz oči, globoko vzdahne, rekoč: „O gospa dobra! rad bi bil hodil v šolo, ali ni bilo mogoče; čast Bogu, da sem se toliko naučil.“ Potem ob kratkem razloži vse, kako se je z njegovimi starši godilo, da so bili od vseh zapuščeni ter so brez pomoči morali iti po svetu. Gospa tiho reče baronu : „Prav dober in prijazen se mi ta fant zdi, nama Bog ni dal otrok, kaj ko bi tega za svojega vzela, dobro delo bo to in iz fanta zna časoma še kaj biti.“ Baron reče: „Ravno ta misel je tudi moja. “Vzela ga bova, zanj skrbela, in ga dala učiti, ker je tako razumen. Bog nama bo to povrnil, ako ne na tem pa na dnem svetu. Vender moram dečka še poprej vprašati, ali je voljan, da bi šel z nama. Baron pokliče Pavla in mu reče : „Pavle! bi li ti ne hotel zapustiti svojo službo in iti z nama daleč — tja v Nemški Gradec? Tam se boš lahko učil, boš hodil v šolo.“ Pavel odgovori: „O milostljivi gospod baron, zelo rad bi šel, ali ne vem, če bo v to moj gospodar privolil, brez dovoljenja gospodarjevega ne smem iti in se tudi ne spodobuje.“ 
„Lepo je to,“ reče baron, „všeč mi je; hiti tedaj domov, prosi privoljenja, in če te puste, pridi povedat in vzamemo te s seboj.“ Pavel poljubi baronu in baronovki roko in otide. Ves vesel prižvižga domov. Ko stopi v hišo, reče mu gospodar: „Nu, ali si kaj prinesel domov?“ Pavel reče: „O oče! ta gospoda me je tako obdarovala, da še nihče ne tako; prišel sem le hitro vas prosit, da mi dovolite vzeti, kar mi ta dobra gospoda ponuja.“ — „Ne bodi vendar tako priprost,“ reče gospodar; „vzemi, kar ti kdo da. Bodeš pa že zopet kaj neumnega napravil, kakor včeraj, ko nisi hotel tolarjev vzeti; a povej mi vendar, kaj ti je gospoda ponudila?“ — „Baron in baronovka sta me nagovorila, da me s seboj vzameta, ako hočem iti, a jaz sem dejal: „Rad grem, vendar poprej ne obljubim, predno vas za svet in privoljenje ne poprosim.“ — „Srečen Pavle,“ reče gospodar, „sreča te išče, ne izpusti je iz rok. Zdaj spoznam, da nisem prav storil, ko sem te včeraj ozmerjal, ker nisi hotel ponujanih tolarjev vzeti. Tvoje dobro srce in tvojo pripravnost bližnjemu pomagati, hitro ti je Bog povrnil. Pojdi brž k dobrej gospodi nazaj, in reci, da z veseljem privolim, da te vzamejo. Ali čakaj! da bo bolj gotovo, grem jaz sam s teboj, da te izročim.“ 
Pavel in gospodar gresta gospodi naproti, katera se ravno po cesti sprehaja. Pavel se že od daleč odkrije in prosi gospodarja tudi tako storiti. Ko bližje prideta, ponižno se Pavel prikloni ter gre obema roko poljubit, rekoč: „Moj gospodar me rad pusti z vami; da je to res, prišel je sam povedat; prosim zdaj, da bi me s seboj vzeli, ker vam obljubim veliko veselja delati, vse bom rad storil, kar mi ukažete. Dobrote nikoli ne pozabim, vedno vam bom hvaležen.“ Baron in baronovka rečeta: „Prav je to, le priden bodi in nič hudega ti ne bo.“ Pavel je precej pri gospodi ostal, a gospodar ves zamišljen domov otide. 
IV. 
Pavel dijak v Nemškem Gradci. 
Drugi dan je bila kočija že popravljena, gospoda gre dalje in Pavel z njo. Težko mu je bilo pri srcu zapustiti domačo deželo in iti v tuje kraje med tuje neznane ljudi. A mislil si je, Bog je povsod, vsa zemlja je njegova. Dobrotljivega Boga sem si za očeta izbral, in moj dobrotnik, gospod baron, bo moj telesni oče. S takimi mislimi zapusti Pavel rojstni kraj. O malem Šmarnu je prišel Pavel s svojo gospodo v Nemški Gradec. Baron je takoj ukazal narediti mu lepo gospodsko oblačilo. Dal mu je posebno čumnato, kupil mu potrebne knjige, in ga potem pelje zapisat v šolo. 
O vseh Svetih je začel Pavel hoditi v prvo latinsko šolo. Tako se je učil, da so se vsi učitelji njegovi razumnosti čudili. Prvi je bil med vsemi dijaki, svojimi tovariši. Doma se je pridno učil, gospodi pri mizi stregel, in časi družini iz kakih lepih knjižic z večera kaj bral. Molil je tako rad in vselej s tako pobožnostjo, da so se vsi njegovi obnaša čudili. Od prvega do zadnjega so ga pri hiši vsi radi imeli. Srečno je tako živel v hiši svojega dobrotnika. S svojimi sodijaki se ni mnogo pečal. Samo z enim je bil prijatelj, in ta je bil Avguštin Zorman po imenu, kateri je bil plemenitega rodu in z Dunaja doma, tudi priden in bogoljuben mladenič. Po nesreči so Avguštinovi starši svoje veliko premoženje izgubili; samo graščina blizu Dunaja jim je še ostala, zaradi katere pa je še pravda tekla. V tem so Avguštinovi starši pomrli, in zdaj je bil Avguštin tako ubožen, da je le iz dobrot očetovih prijateljev v Gradcu živel, kateri so mu v šolah pomagali. Cela tri leta je bil Pavel Svetin vedno vesel, lepo rejen in vrl mladenič. Vedno je Boga hvalil, da mu je tako dobrega očeta dal, ker svojega pravega očeta nikoli ni poznal. A četrto leto je začel Pavel žalosten postajati, in še bolj pogosto moliti. Večkrat od barona vprašan, kaj mu je, odgovoril je: „Žalosten sem, ker vidim toliko ljudi, da se jim hudo godi, a meni je dobro. Vsakemu bi rad pomagal, kakor ste vi meni pomagali.“ — Baron vpraša tudi druge posle pri hiši, s katerimi je Pavel jedel, ako vedo, zakaj Pavel hujša. Rekli mu so : „Pavel mora hujšati, ker zelo malo je, več nego li polovico si vselej prihrani, v papir zavije, in nekam skrivaj nosi, a nobeden ne ve kam.“ Drugi dan po kosilu ga baron takoj pokliče, in pošlje pol ure daleč po opravilu. V tem gresta baron in baronovka, da preiščeta Pavlovo skrinjo, in se prepričata, ali je res, kar družina od Pavla pripoveduje. Kes najdeta v skrinji pod oblačili zavit kosec mesa, malo kruha in sira. „Kaj bova zdaj storila s Pavlom?“ vpraša baronovka svojega gospoda; „to je nehvaležnost!“ — A baron ji odgovori: „Moja ljuba! tiho bodi, kar v misli mu ne vzemi; drživa se, kakor da bi nič za to ne znala; še danes bova zvedela, kam nosi, potem bova z njim govorila.“ — Baron skrivaj ukaže enemu svojih služabnikov, da naj gre za Pavlom, kadar pojde v šolo, in naj od daleč za njim sledi, kam bo spravljeno meso, kruh in sir nesel. Pavel pride kmalu domov, po navadi zvesto opravi vse, kar mu je naloženega. Vzame knjige in skrivaj pobaše v žepe spravljeno jed ter gre v šolo. Baronov služabnik ga od daleč pazi, gre za njim, brez da bi ga bil Pavel opazil. Predno gre v šolo, skoči hitro v vežo neke hiše, ne daleč od šole, ter gre po stolbah v podstrešno čumnato, kjer je eden njegovih tovarišev bolan ležal. Hlapec leze tiho za njim in posluša pri vratih, kaj se pogovarjata. Toliko je slišal hlapec Pavla govoriti : „O ljubi prijatelj moj! Denes sem ti še prinesel, smiliš se mi, a ne vem ali ti bom mogel še kaj prinesti; zdi se mi, da so jeli paziti name, in so prišli do tega, da ti jedi nosim.“ Bolnik to slišavši, na glas je jokal in dejal: „O če me še ti zapustiš, moram od vsega hudega umreti.“ — Pavel ga je tolažil in opominal, da naj v Boga zaupa, ker Bog nikogar ne zapusti, pa tudi njega ne bo zapustil. Hlapec ni več slišal, hitro je odšel, da bi ga Pavel ne ugledal. Domov prišedši, povedal je vse baronu, kar je slišal, in si je tudi hišo dobro zapomnil. Baron, ker je znal, da mora Pavel zdaj celi dve uri v šoli biti, napravi se in gre, pa tudi hlapec mora z njim, da mu pokaže čumnato, v katere leži bolni dijak. Kadar stopi baron v čumnato, vidi na golej slami ležati bolnega, zelo ubožnega dijaka, ki je bil bolj mrliču nego li živemu človeku podoben. Baron reče bolnemu mladeniču: „Zvedel sem, da si siromak in veliko pomanjkanje trpiš; zatorej pridem, da te obiščem in ti pomorem; vendar mi najprej povej, kako se ti pravi in kdo so bili tvoji starši.“ — Bolnik odgovori, a tiho, ker je bil preveč slab: „Avguštin Zorman mi je ime; moji starši so bili zelo premožni, a prišli so ob vse, sama graščina jim je še ostala, za katero se zdaj moji sorodniki pravdajo, da je menda nikoli ne bom imel, dasi po mojih starših le meni pripada. Pomagati mi nobeden noče. Dokler sem hodil, dobil sem pri dobrih ljudeh kak dar, a zdaj sem sirota, ne morem se ganiti iz postelje, nikogar ni, da bi mi kaj pomogel. O Bogu se usmili, začel je zdaj bolnik jokati, z veliko nadlogo me je Bog obiskal, vse me je zapustilo. Imel sem ljubega prijatelja, Pavla Svetina po imenu, on mi je vsak dan prinesel jesti, kar je sam pristradal, in mi je večkrat postelj prestljal. A ravno danes mi je povedal, da mi ne utegne več pomagati. Rad bi storil, a ne more. O gospod! ne zamerite; ne vem, kdo ste, in kaj ste; sam Bog vas je prinesel mi pomagat; prosim vas, da mi nekoliko jedi pošljete, ako ne, moram od pomanjkanja umreti. Bog vam bo obilo poplačal, kar mi boste dobrega storili; če vam drugega ne bom mogel povrniti, molil bom za vas.“ — Užalilo se je dobremu baronu, videčemu mladeniča tako zapuščenega, ki je bil tudi plemenitega rodu. Skrivaj si je solze iz oči obrisal, in mu drugega ni rekel, nego obljubil mu je pošiljati dobrih jedi, in odšel je. Kadar baron domov pride, pove vse, kar je videl svoji gospe. Ves žalosten je bil Pavel, iz šole domov prišedši. Ko knjige iz rok dene, pokliče ga baron. Hitro uboga in gre k baronu, katerega najde na zložnem sedeži in gospo poleg njega. „Kaj mi ukažete, gospod baron milostljivi,“ vpraša Pavel ponižno. Baron se drži srdito in reče: „Pavle! zakaj si nehvaležen? Ali ne veš, da sem ti mnogo dobrega storil? Zakaj zdaj skrivaje od hiše nosiš in mi delaš kvaro? Vse vem zdaj, kako ravnaš; vselej v šolo gredoč polne mavhe nabašeš jedi in jih odneseš. Več ne moreš zdaj skrivati in tajiti, povej zakaj to delaš?“ — Pavel ves bled in prepaden ponižno odgovori, kakor se spodobuje gospodu odgovarjati, in reče: „Gospod baron milostljivi, oče moj! dobrotnik moj! prosim, da mi dovolite odgovoriti.“ — Baron reče: „Govori!“ — „Ne tajim,“ začne Pavel govoriti, „da sem večkrat nesel jedi od hiše, a nisem nič kvare napravil. Pristradal sem in svojim ustom pritrgaval, da sem ubožnemu bolniku, svojemu tovarišu, nekoliko hrane odnesel. Najmanjše stvari nisem vzel od hiše, nego samo to, kar sem samemu sebi jedi pretrgal. Vam kvaro in krivico delati, vest mi ne dopušča. Vas za drugega prositi si nisem upal, ker vam še za te dobrote, kar mi jih storite, ne bom mogel nikoli dosti se zahvaliti. Tovariš se mi je zelo smilil. Mislil sem si, ker ste vi meni toliko dobrega storili in mi toliko pomagali, tudi jaz sem dolžan, ako morem, drugim pomagati in jim kaj dobrega storiti.“ — Baron in baronovka sta se le na videz nekaj časa jezno držala, a zdaj jima to ni bilo več mogoče, obema so se solze iz oči udrle, in dejala sta: „Ne boj se, Pavle! Vse je nama znano, kako si ravnal. Rada sva te do zdaj imela, ali še veliko rajši te bova imela zanaprej. Bodi vedno tako dober, zvest in usmiljen, in Bog ti bo dal srečo.“ To reši, objemata ga drug za drugim ter potem nadaljujeta: „Zdaj si naju ljubezniv sin, od danes ne boš več jedel pri družini, nego z nama, in kar koli poželiš, samo reci in imel boš. Prav storiš, ako ubožcem pomagaš, to ti bo vedno prav hodilo. Pojdi zdaj hitro k svojemu dobremu bolnemu tovarišu in ga razveseli s temi stvarmi, ki jih imaš pripravljene tukaj.“ — Potem pelje baron Pavla v čumnato, kjer sta že dva hlapca pripravljena bila, katera sta nesla eden poln jerbas dobrih jedi in sladkega vina, a drugi mehko posteljo. „Vse to izroči ubogemu, bolnemu dijaku ter mu reci: tist gospod, ki te je obiskal, pošlje ti vse to, in tudi zanaprej boš dobival vsega, česar potrebuješ.“ Drugi dan pošlje gospod tudi svojega zdravnika k bolnemu dijaku, kateri je tako dolgo k njemu hodil, da ga je popolnem ozdravil. S kakim veseljem je Pavel šel s hlapcema k svojemu bolnemu prijatelju, to se ne da povedati. Komaj stopi v bolnikovo čumnato, takoj mu oznani, rekoč: „Hvali Boga, prijatelj moj ljubi, on je videl tvoje solze; z usmiljenim očesom te je pogledal, in zdaj ti pomanjša tvojo ubožnost. Glej, moj gospod ti pošlje dobrih in zdravih jedi, in tudi dobrega vina. Tudi mehko posteljo, katere pač najbolj potrebuješ. Kar koli boš potreboval še naprej, vsega boš imel. Moj dobri gospod, moj oče, obljubil je zate skrbeti, da zopet ozdraviš. Glej, da Bog res nikogar ne pusti od hudega konec vzeti, kdor v njega upa.“ — Bolnik na vse to ni mogel ničesar odgovoriti, obrnil je oči k nebesom, rekoč: „O Bog dobrotljivi! nisem vreden tolike dobrote; povrni obilo mojemu dobrotniku, jaz mu povrniti ne morem.“ — Vsak dan je potem Pavel smel obiskati svojega bolnega prijatelja, in mu nesti, česar mu je bilo treba. V polu leta je ozdravel in zopet prišel k močem. Prvi pot bolnega Avguština po bolezni je bil v cerkev. Pred veliki oltar je pokleknil in tako goreče molil in Boga hvalil za zdravje, da je bil ves v Boga zamaknen. Ker je bilo to po puludne ter ni nobenega človeka bilo v cerkvi, molil je na glas. V tem, ko Avguštin ves v pobožnost zatopljen prisrčno moli in Boga hvali, prideta dva tuja gospoda v cerkev, da bi jo ogledala znotraj. Tiho hodita; Avguštin ju ne vidi, le naprej moli glasno. Gospoda sta slišala te le besede, ki jih je govoril: „Dobri oče nebeški! Ako je tvoja sveta volja, ohrani mi zdravje in daj mi priložnost toliko zaslužiti, da bom mogel kdaj povrniti dobrotnikom, kar so mi dobrega storili.“ — Tuja gospoda Avguština gledata in se čudita njegovi goreči molitvi; nočeta ga motiti v njegovi pobožnosti, a vendar bi rada znala, kdo je ta pobožni mladenič. Ko si cerkev ogledata, gresta ven in zunaj pri vratih čakata molijočega mladeniča. Kadar pride Avguštin iz cerkve, rečeta mu: „Tujca sva, prideva z Dunaja, ali nama znaš kaj povedati od te cerkve? Koliko je stara in kake znamenitosti hrani v sebi?“ Avguštin odgovori: „Rad bi vama povedal, ali meni samemu ni nič znanega o tem; nikoli se nisem pečal s takimi stvarmi; dijak sem, in bavil sem se do sih dob le s šolskimi vedami. Bil sem zelo bolan, a ljubi Bog mi je zopet podelil zdravje, zato sem se mu prišel danes prvič tu sem zahvalit.“ — Potem reče eden tujih gospodov; „Tudi mi dva iščeva dijaka, imava mu nekaj zelo veselega povedati; morda znaš ti nama povedati, kje bi ga dobila.“ Avguštin odgovori: „Kmalu ga dobodemo, ako mi le povesta, kako mu je ime in kako se piše. Gospod odgovori: „Dijaku, ki ga iščeva, ime je Avguštin, piše se Zorman.“ Avguština, ki je bil še od bolezni nekoliko slab, ob teh besedah izpreleti rdečica, pomolči ter misli ali bi povedal ali ne, da je on tist, katerega iščeta. Vender reče: „Gospoda moja! ako tega dijaka iščeta, moram vama povedati, da sem jaz. Prosim vaju, povejta mi, kaj imata meni veselega oznaniti.“ — Gospoda rečeta: „Ti si še slab od bolezni, idimo na tvoj dom, tam ti bova povedala in pismo pokazala.“ — „Ne grem poprej domov,“ reče Avguštin, „dokler ne opravim tega, kar sem obljubil, da se namreč zahvalim svojemu dobrotniku, baronu I.“ — „Prav je,“ rečeta gospoda, „gremo tedaj skupaj; tudi midva sva znana z baronom.“ Avguštin se zahvali baronu za vse dobrote, poljubi mu roko in reče: „Bog vam povrni stotero! drugega ne morem storiti, nego to, da bom molil za vas. Ako bi imeli kdaj priliko, da bi mogel kateremu vaših kaj pomagati, z veseljem bom storil; vaših dobrot ne pozabim nikoli.“ — Zdaj stopi eden dunajskih gospodov in pokaže baronu pisanje o Avguštinovih zadevah. Baron bere glasno. Zapisano je bilo: „Pravda je končana, krivični sorodniki Avguštinovi, kateri so se bili polastili graščine, katera po pravici Avguštinu Zormanu pripada, izgubili so pravdo. Avguštin je njeni pravi gospodar, njemu se mora tako izročiti. Ker pa nikomur ni znano, kje živi, mora se po vseh mestih iskati, da se najde in povrne v svojo domovino. Ta dva dunajska gospoda sta bila dva odvetnika, ki sta se za Avguština potezala ter mu graščino in vse premoženje ohranila. Zatorej sta sama prišla, da ga poiščeta in mu to veselje naznanita. Vsi skupaj so pri baronu ostali in se gostili. Baron je bil zelo vesel te dogodbe. A najbolj vesel je bil Pavel, Avguštinov tovariš, če tudi se mu je težko zdelo ločiti se od svojega prijatelja. Ves teden so bili skupaj pri baronu. A sedmi dan gre Avguštin z dvema gospodoma na svoje posestvo. Kadar sta se Pavel in Avguštin poslavljala, bile so Pavlove zadnje besede: „Bratec! v nadlogah si upal v Boga, tudi v sreči na Boga ne zabi.“ Avguštin obljubi, in ločila sta se. Pač je resnica: Prijatelj, kadar je izpred oči, kmalu je iz srca. Prijatelj je dober, dokler kaj pomaga; a kadar ga ne potrebujemo, malo nam je zanj mar. Tako je bilo tudi pri Avguštinu. Pozabil je svojega tovariša Pavla, kakor nekdaj točaj na egiptovskega Jožefa. Več se ni nanj spominal, nikoli mu ni pisal, nikoli nič sporočil. Pavel ni znal, ali Avguštin še živi, ali ga morebiti ni več na tem svetu. Nič ni slišal niti o njem niti o njegovi graščini. Mislil si je: Tako je na tem svetu; kako hitro se prijatelj pozabi! A vendar ni bil hud nanj, misleč si, da ali nima časa, ali je bolan. 
Pavlu se je zdaj pri njegovem dobrotniku baronu I. zelo dobro godilo. Imel je vsega, česar je želel. Gospod in gospa se nista ganila, niti stopinje nista storila brez njega. Pravi oče in prava mati ne moreta bolje ljubiti svojega otroka, nego sta ona dva ljubila Pavla. A vse to zaradi tega, ker sta spoznala, da ima Pavel plemenito dušo, dobro in čisto srce. Veliko veselje sta imela z njim. Vrhu tega je bil Pavel vedno prvi v šolah. Zdaj je bil že v sedmej šoli, a še vedno ponižen in postrežen. Dasi v toliko sreči, vendar ni bil Pavel nikoli prav vesel, ampak vedno zamišljen in od dne do dne bolj žalosten. Večkrat sta ga gospod in gospa, vprašala: „Pavle, zakaj nisi nikoli prav vesel in dobre volje? Glej, z nama greš v vsako hišo, k vsaki gospodi; saj ti dava vsega, česar želiš; povej nama vendar, čemu si tako zamišljen in žalosten?“ — Pavel pove odkritosrčno : „Ravno to me žalosti, ker se mi zdaj predobro godi. Bojim se, da me bodo zopet nadloge zadele. Časna sreča je opotočna, človek ne sme nikoli na njo preveč upati.“ — H konci drugega leta, ko je Pavel ravno osmo šolo zvršil, naglo umre njegov dobrotnik baron brez vse oporoke. V navzočnosti treh prič je še te besede rekel: „Vse za menoj podeduje moja gospa, katera pa ne sme pozabiti Pavla.“ Drugega več ni mogel naročiti. Veliko žalost je občutil Pavel v svojem srcu ob smrti svojega očeta in dobrotnika. A še huje je žalovala njegova gospa Ni se dala utolažiti. Od prevelike žalosti je izbolela, in čez osem dni tudi ona umrla brez vse oporoke. Niti besedice ni naročila. Proč je bila zdaj Pavlova sreča. Lakomni sorodniki so vse pobrali ter Pavla iz hiše zapodili, rekoč: „Ti si že dosti pokojnemu baronu požrl, zdaj se poberi, kamor ti drago.“ Lehko bi si bil Pavel kaj od premoženja vzel v bolezni svoje dobrotnice, ali tega ni hotel, ker čisto je hotel imeti svojo vest. Vedel je, da po krivici dobljeno blago nikoli ne takne. Moral je iti prazen od hiše; toliko je vzel, v kar je bil oblečen. „Kam se hočem dajati?“ rekel je sam v sebi. Bog mi je vzel dobrotnike; zopet ga nimam človeka, da bi mi pomagal v višje šole stopiti in se še kaj dobrega učiti. Zahvalim Boga, da sem se toliko naučil, šel bom zdaj službe si iskat po graščinah; morda najdem zopet dobrih ljudi, da mi dajo službo in potrebnega živeža.“ — Drugi dan vstane Pavel zgodaj in se napravi. Predno se poda na pot, gre še poprej v cerkev; bil je pri sv. maši, molil je goreče in Boga prosil, da bi mogel priti k ljudem, pri katerih bi mogel pošteno in pravično živeti ter je obljubil zvesto se vselej vsakega greha varovati. Ko je odmolil, vzame bukvice in palico, in se poda na pot. Drugega ni imel s seboj vzeti, vendar je bil vesel, ker je nesel s seboj čisto in nedolžno srce. 
V. 
Pavel najde svojega prijatelja Avguština. 
Ko se je Pavel podal na pot, in je premišljeval, kam bi se obrnil, in šel službe iskat, pomeril jo je naravnost proti Dunaju. Rekel je sam v sebi: „Dunaj je veliko mesto, mnogo je tam ljudi, še nad pet sto tisoč jih je; gotovo je tudi med tolikim številom mnogo dobrih in usmiljenih. Kdo ve, če ne najdem kakega dobrotnika, da mi pomaga še višje šole izdelati? Nekaj pa, ker sem se že mnogo naučil, prislužim si sam, kadar bom otroke učil.“ Pavel gre počasi; pot mu je bil težaven, ker ni bil hoje vajen; vedno je moral počivati. Kmalu ga je tudi začelo pomanjkanje nadlegovati. Ker je bil Pavel ponižen, šel je zvečer vselej v kako kmetsko hišo, kjer je večji del našel dobrih ljudi. Kaj lepega jim je bral iz knjižic, ali jim pa tudi kaj povedal. Radi ga so poslušali, z veseljem ga prenočili, in mu večerjo in zajutrek dali, brez da bi mu bilo treba kaj plačati. Krčme se je vselej izogibal, tudi dokler je še denarjev imel. — Srečno pride Pavel blizu Dunaja, več ni bil kakor še kakih sedem ur od njega, a težko je že hodil. Z velike ceste ugleda lepo veliko graščino na lepem zelenem brdu, dobro uro od ceste. Po poludne je že bilo; namesto da bi šel dalje po cesti, zavije v stran in gre proti graščini; mislil je, morebiti gospodar graščine ravno kakega pisarja ali kakega učitelja svojim otrokom potrebujejo. Ali mi pa zna kam drugam svetovati. Pavel pride do graščine ves truden in zdelan, sede na klop pred gradom ter čaka, da bi ga kdo ogovoril. Ker ni bilo nikogar, gre v graščino in najde hišnika dobro rejenega, kateri je že od daleč zakričal: „Kaj hočeš, kaj iščeš tukaj?“ Pavel odgovori: „Dijak sem osme šole, od vseh zapuščen. Drugega nimam, kakor šolska spričevala, kako sem se učil in zadržal. Prosim vas, če bi me potrebovali, da bi me v službo vzeli.“ Hišnik mu ostro reče: „Gospoda ni doma, pa tudi dobro vem, da nobenega ne potrebujemo, poberi se!“ — Pavel pravi: „Vsaj toliko mi dovolite, da tukaj prenočim. Pozno je že ter ne vem, kam iti, še nikoli nisem bil v tem kraju.“ — Hišnik zavpije: „Nič ne! meni je gospod prepovedal takih potepuhov pod streho imeti. Dobodi, kjer moreš, da pod streho prideš. Kuharica! daj mu malo črnega kruha in hitro naj se spravi.“ Kuharica je vse to videla in slišala. Zelo se ji je Pavel smilil, mislila je, morebiti je pošten človek in naš hišnik ga tako z grda odžene; vem, da bi gospod sam ne bil tako z njim storil, in to že zaradi tega ne, ker je Pavel že osme šole dijak. Zatorej pelje kuharica Pavla v svojo čumnato, da mu dobrega kruha, nekaj pečenega mesa, in mu vrhu tega še dve petici v roko potisne, rekoč: „Tukaj imate prijatelj večerjo, a petici boste imeli, da plačate od postelje, in še tudi za kozarec vina. Podajte se do prve koče, tam je moja teta; pojdite noter in tam prenočite, gotovo vas bodo radi sprejeli.“ — Pavel gre in po poti premišljuje. „Lejte,“ mislil si je, „ta ki ima priliko dobro storiti, trdega in neusmiljenega srca je, a dobre usmiljene duše na tihoma delajo dobro. Bog poplačaj usmiljeno ženski, ki mi je pomagala z dobrim srcem. A neusmiljenemu hišniku naj Bog trdo srce omeči, da bi proti drugim ubogim ne bil tako neusmiljen, kakor je bil proti meni. Nič hudega mu zato ne želim.“ Pavel gre do koče, kakor mu je kuharica rekla. Tema je že bila, potrka na vrata, prosi, in ljudje so ga radi prenočili. Vprašali so ga, zakaj ni prenočil v graščini? Pavel, ker nikoli ni opravljal, rekel je: „Kuharica mi je svetovala k vam.“ Zvečer je Pavel ljudem mnogo lepih reči pripovedoval, vsi so ga radi poslušali. Gospodar je rekel: „Denes ste nam pač prav prišli, ker ne smemo iti spat, predno se graščinski gospod mimo ne pripelje. On je naš gospod, koča je njegova, pusti nas notri prebivati, da mu časi kaj postrežemo. Ravno danes se je peljal sosedno gospodo obiskat, z večera se bo mimo peljal ter bo nas enega poklical, da ga do grada spremi in mu sveti, ker pot še ni udelan.“ Pavel vpraša gospodarja: „Povejte mi, prijatelj! Kako se vašemu gospodu pravi, kako mu je ime, ali je star ali mlad?“ Mož pravi: „Ime mu je Avguštin, priimek ima Zorman. Mlad je, ravno letos se je oženil, in je šel s svojo gospo v sosedno graščino v vas. Čudno se je z našim gospodom godilo, mnogo bi vam imel povedati, a meni se zdi, da se ravno pelje.“ Komaj mož izgovori, kar kočijaž zavpije: „Urban! — tako je bilo kočarju ime — hiti posvetit, gospod so se pripeljali.“ Pavel hitro vzame svetilnico, in reče kočarju: „Pustite mene, da grem jaz namesto vas posvetit gospodu, če vam je ljubo.“ Kočar pravi: „Zelo mi ustrežete, pojdite srečno, čakali vas bomo z lučjo, da se povrnete.“ Pavel spremi graščaka do doma, dobro ga je poznal, ali ni se mu hotel razodeti. Ves pot je molčal; le toliko je povedal, da je dijak in da bo prenočil v koči. Gospod se dalje ni brigal, pride domov, skoči iz voza, pelje svojo ženo za roko, in gre v gorenje sobe. Drugega ni rekel, nego hišniku je ukazal dati kozarec vina dijaku, kateri mu je posvetil. Zdaj je Pavel premišljeval, kako bi naredil, da bi z gospodom govoril in ga skušal, ali ga bo hotel poznati ali ne, ki mu je toliko dobrega v bolezni storil. Kuharica je bila brž pri Pavlu in ga vpraša, kako je to, da je on prišel posvetit gospodu. Potem, ko ji je vse povedal, prosi jo, rekoč: „Prosim vas, pojdite gori k gospodu in recite mu, da ga jaz prav dobro poznam, in da bi rad le eno samo besedo z njim govoril.“ — Kuharica gre in pove gospodu, da dijak, kateri je prisvetil, želi z njim govoriti. Tudi pove, kako je bil ravno ta dijak malo prej od hišnika iz graščine odgnan. Gospod gre hitro v spodnjo hišo, kjer je dijak čakal. Ko vstopi, reče mu Pavel: „Avguštin, ali me še poznaš, ali me morebiti že ne boš hotel poznati? Glej, Pavel, tvoj nekdanji prijatelj te je prišel obiskat.“ Avguštin, ko je te besede slišal ostrmi, niti besedice ne more spregovoriti, ker je zdaj Pavla po glasu in po besedi spoznal. Potem stopi k njemu, objame ga in poljubi, rekoč: „Prijatelj moj ljubi! Ne zameri, da sem si dal od tebe tako postreči, da mi še po noči svetiš, in nisem znal, kdo si. Zakaj se mi nisi razodel? O prijatelj, prisrčni moj, ne misli, da sem nate pozabil, ali da bi te poznati ne hotel. Vem, da si to mislil, ker ti ves čas nisem nič pisal in nič sporočil, kar sva se ločila; a verjemi, da so me velika opravila in skrbi zadrževale. Vsak dan sem na te mislil, in ko bi bil slišal, da česa potrebuješ, vse bi ti bil rad dal. Pojdi z menoj v gorenjo sobo, da boš z menoj večerjal in pri nas spal.“ Z velikim veseljem pelje zdaj Avguštin svojega nekdanjega, dobrotljivega Pavla v lepe gorenje sobe, z drago lepo opravo napolnene, in svoji ženi vse pove, koliko dobrega mu je ta prijatelj storil. Zatorej ga je tudi gospa, Avguštinova žena, prijazno sprejela, in mu stregla kakor svojemu bratu. Pri večerji sta se Avguštin in Pavel po bratovski pogovarjala o poprejšnjih časih, in se spominala, kako se jima je godilo. Naposled reče Avguštin: „Povej mi vendar, Pavle moj ljubi, kaj te je prineslo tako daleč, kam greš in kam si se namenil.“ Pavel mu vse po vrsti razloži, kako so mu njegovi dobrotniki pomrli in kako je odgnan brez imenja, brez pomoči. Zdaj išče službe ali dobrega človeka, da bi mu pomagal. Naposled reče: „Glej, Avguštin, tebi seje prej hudo godilo, meni je bilo dobro. Zdaj je tebi dobro, a meni hudo. Taka je časna sreča, opotočna je; o da bi le večno neskončno srečo v nebesih dosegli!“ Solze so Avguštinu v oči stopile, drugega že ni mogel reči, kakor te besede : „O Pavle! ne boš, ne boš nesrečen ne, dokler bom jaz živ. Nisem pozabil, da si mi življenje otel. Pri meni imaš vse, česar želiš, ako bi si polovico moje graščine izvolil, vesel ti jo dam. Ali o tem se bova jutri menila, nocoj greva spat, ker je že pozno.“ Drugi dan ukaže Avguštin napraviti dobro kosilo, veliko pojedino, in povabi vse svoje prijatelje, da bi se gostili in veselili. Pri jedi je Avguštin vsem povabljenim rekel: „Glejte, ta je moj pravi, resnični prijatelj, moj dobrotnik, ki me je prišel obiskat. Pripravljen sem mu zdaj, kar je mogoče, dobrote povrniti; zatorej vi ste priče, česar koli poželi, rad mu dam. A moj hišnik je včeraj tega mojega dobrotnika z grda od hiše odgnal, in da ni Bog tako naklonil, in da bi dobri ljudje ne bili usmiljeni do njega, danes bi jaz tega veselja ne imel. Do smrti bi me bilo bolelo, ako bi bil zvedel, da je moj dobrotnik tako neusmiljeno od moje hiše odgnan. Pokliči hišnika,“ reče Avguštin hlapcu, ki je pri mizi stregel, „da mu v pričo vseh povem, kar mu gre.“ Hišnik pride. Avguštin mu srdito reče: „Poznaš tega gospoda? Zakaj si ga včeraj tako z grda od hiše iztepel? Dasi ga nisi poznal, vendar ne bi smel tako neusmiljen biti. Glej, moj dobrotnik je to, življenje mi je ohranil. Kdor ni usmiljen, niti usmiljenja vreden ni; zatorej pojdi, poišči si službe, kjer hočeš, pri meni že nimaš več kruha. Sedem dni ti dam odloga službe iskat; če jo najdeš ali ne, spraviti se moraš.“ Hišnik se je izgovarjal z nevednostjo in prosil, da bi ga še imeli, rekoč: „Kam hočem iti na starost? Kako bomo živeli, žena in otroci? O Bogu se usmili!“ — „Poberi se!“ zavpije nanj Avguštin, „zdaj čutiš, kako hudo daje neusmiljenje.“ — S solznimi očmi odide hišnik ves žalosten, vzdihuje, ne ve se kam dajati, na glas joka in njegovi otroci tudi z njim. Kadar odide, obrne se Pavel k svojemu prijatelju Avguštinu, rekoč: „Bog te živi, prijatelj moj Avguštin, gospod te imenitne graščine. Ne huduj se, da te v pričo vseh povabljenih za besedo primem. Obljubil si mi dati, česar prosim, ne zametaj tedaj moje prošnje. Prosim te samo to, da hišnika ne deneš iz službe; ohrani ga do smrti. Ne huduj se o tem, kar je storil, saj znaš, da bo naprej ves drugačen. Nikdar bi jaz ne mogel vesel biti, ako bi zaradi mene kdo bil nesrečen. Rajši hočem še temveč uboštva trpeti, nego k nesreči bližnjega pripomoči.“ — Po teh besedah so se vsi povabljeni razjasnili in oveselili, ker žalostni so bili ob hišnikovem zmerjanju. „O blagi, usmiljeni Pavle! ti si nam vsem v lep vzgled krščanske ljubezni. Gotovo ti Bog vse obilo poplača.“ Tako so vsi ob enem veseli glas zagnali in na zdravje Pavla in graščaka Avguština pili. Dobre volje so bili ves dan in dolgo v noč. Avguštin je hišnika obdržal na Pavlovo prošnjo in mu je obljubil tudi do smrti ga imeti. Tesel dan je bil to vsem, kar jih je bilo v gradu, posebno vesela je bila kuharica. Tri tedne je ostal Pavel v graščini. V tem mu je Avguštin vsa nova oblačila dal storiti, napravil mu vse potrebne reči, in ga potem poslal na Dunaj. Dal mu je s seboj obilo denarjev in list, katerega je pisal k svojemu stricu, kateri je bil v imenitnej službi na Dunaju. Tako je govoril Avguštin prijatelju Pavlu, predno ga je od sebe izpustil: „Pavle moj dragi! blago je tvoje srce! hrani te Bog, da ne prideš v kako pogibelno službo, kjer bi se ti srce spačilo. Bodi dober tudi naprej in pojdi se še učit. Pojdi na Dunaj, da skončaš vse šole; primi se učenosti katere koli, izvoli si stan, kakršen koli, od mene boš imel vso potrebo, kakor si jo imel pri svojem dobrotniku baronu I. v Nemškem Gradci. Pojdi z gladkim potem k mojemu stricu, podaj mu pismo in vzprejel te bo rad in ti dal ob mojih troških, česar boš potreboval.“ Lepo se Pavel zahvali za tako dobrotljivo prijaznost. Prijatelja se objameta ter poljubita. Pavel odide na Dunaj. 
VI. 
Pavel desetošolec na Dunaju. 
Z groznim veseljem gre Pavel Svetin proti Dunaju; ni mu bilo več treba skrbeti, kam in kje pod streho priti, imel je denarjev dosti, in na Dunaju se je znal kam obrniti. Vesel je bil iz vsega srca, da bo zopet hodil v šolo in se lepih reči učil. Posebno so ga že naprej veselile velike ali visoke šole. Ves pot je Boga hvalil, ker mu je toliko dobrotljiv in usmiljen. Po potu je tudi premišljeval, katerega stanu bi se lotil; ali bi šel v deseto šolo, in se pripravljal za duhovski stan, ali bi se poprijel medicine, in se učil zdravilstva, da bi bil zdravnik pozneje; ali bi se učil prava, da bi bil besednik ali pravni dohtar. Ves pot je premišljeval, kaj bi si izvolil, ali gotovega si ni še ničesar izbral. Kar iz daleč ugleda visoki stolp cerkve svetega Štefana, kateri izmed velikih poslopij visoko kipi proti nebu, in od katerega visočine je že toliko slišal pripovedovati. Iz vsega srca zdaj Pavel vzdihne k nebesom, rekoč : „O Bog dobrotljivi! razsveti mi um in pamet, da si izvolim pravi stan, v katerega si me namenil, da se obrnem na pravi pot, kateri je tebi všeč. V to cerkev pojdem, katere zvonik sem najprej ugledal, tam hočem moliti in prositi razsvetljenja, da si to izberem, kar je tebi, o dobrotljivi Bog, dopadljivo.“ — Pavel gre zdaj srečno naprej ter se ne ustavi tako dolgo, dokler ne pride do velike cerkve svetega Štefana. Naravnost gre v cerkev; bila je ura 4 po poludne, ter tako prisrčno in zamišljeno moli, da se ni brigal za duhovne gospoda, kateri so ravno po okončani molitvi tiho iz cerkve šli. Vso uro je Pavel molil v cerkvi in premišljeval, katerega stanu bi se lotil. Potem je v svojem srcu občutil neko veselje in notranje želje po duhovskem stanu. Gotovo je to božja volja, mislil si je, Bog me je v duhovski stan namenil, tega si izvolim. S temi mislimi Pavel vstane in gre iskat s pismom gospoda prijateljevega strica. Kmalu pozve zanj ter gre do njega. Predno je Pavel pismo oddal, vpraša ga gospod prijazno: „Vi ste dijak iz tujega kraja, videl sem vas v cerkvi; kaj ne, da ste bili malo poprej v cerkvi svetega Štefana pred oltarjem matere božje? To mi je bilo zelo všeč.“ — „Bil sem,“ odgovori Pavel, „molil sem in prosil Boga razsvetljenja, da bi se mogel pravega stanu lotiti.“ — Gospod pismo odpre in bere, kar spozna, da je to tist Avguštinov zvesti prijatelj in dobrotnik. Z velikim veseljem ga sprejme, veleč mu, da poleg njega sede, ter mu potlej tako le govori: „Pavle moj dragi! vse znam, kako se je tebi godilo. Znano mi je, koliko dobrega si mojemu stričniku storil in mu pomagal v bolezni. Vse to kaže očitno, da te je Bog v duhovski stan namenil. Poslušaj mene, stopi v deseto šolo, biti se učiti duhovskih vednosti, z vsem boš preskrbljen, česar koli potrebuješ. Ti boš kdaj dober duhovni pastir.“ — Pavel ponižno odgovori: „Velike časti vredni gospod! Ravno to je tudi moja misel; v cerkvi med molitvijo so se vzbudile v mojem srcu velike želje po duhovskem stanu, tega se hočem poprijeti ter si prizadevati potrebnih znanosti si pridobiti. A vas prosim, da mi pomagate in me učite, kako se mi je vredno za ta sveti in imenitni stan, kakor je duhovski, pripravljati.“ — Pavel je stopil v deseto šolo, pridno se je učil, da mu ga ni bilo enakega. Pri gospodu je imel stanovanje in živež, in z vsem potrebnem ga je oskrbel njegov prijatelj Avguštin. Dve leti je hodil v deseto šolo iz gospodove hiše, a tretje leto je bil vzet v duhovšnico. Četrto leto je bil v mašnika posvečen. Ko je Pavel vse šole zvršil, bil je takoj postavljen za učitelja v malih šolah, da je fante učil krščanskega nauka, katero službo je pet let z velikim pridom opravljal. Potem je bil izvoljen za načelnika malim šolam, in to službo je opravljal šest let v svoje veselje in v veselje sebi izročenih učencev. Pozneje je bil izvoljen za poglavarskega svetovalca; zaradi njegove velike učenosti, bistroumnosti in lepega življenja mu je bilo to imenitno opravilo izročeno. Pri tako imenitnej službi je bil vendar vedno ponižen in pohleven. Kar več je mogel dobrega storiti, tem veselejši je bil. Posebno je rad pomagal ubožnim, vse jim je razdal. Dasi je bila velika njegova letna plača, vendar je živel jako skromno. 
VII. 
Pavel dvorni svetovalec, potem škof. 
Znana je bila Pavlova učenost, modrost in pobožnost, ne le njegovim tovarišem, nego tudi višjim oblastnikom; zato je bil od svetlega cesarja izvoljen za dvornega svetovalca, ko si je najmanj kaj takega mislil. Več drugih, tudi učenih mož je bilo cesarju priporočenih za to službo; ali nihče drug nego Pavel Svetin je bil izvoljen in z veliko častjo v to imenitno službo povzdignjen. 
Nekaj let je to težavno službo opravljal. Vsi njegovi višji oblastniki so ga radi imeli in so veseli bili, da so tako učenega in zvestega svetovalca dobili. Storil je, kar drugi niso mogli storiti, ker je znal več jezikov prav dobro govoriti. Izvoljen je bil potem za škofa v mestu I. Sloveča in imenitna škofija je bila to, nedaleč od Dunaja. Z groznim veseljem so ga prebivalci tistega kraja za svojega duhovnega višjega pastirja sprejeli, ker so že poprej toliko slišali od njegovih dobrih del. Velike prihodke je imel. Obilo blaga in premoženja mu je dajala škofija, vendar je Pavel ostal pri svoji navadi, da je namreč živel skromno in ponižno. Samo toliko si je prihranil, kolikor mu je bilo neizogibno potreba, vse drugo je razdal ubožcem; bolnikom je pomagal in jim kupoval zdravila. Navado je imel reči: „Kar siromakom damo, to Bogu damo. Ce bolniku postrežemo, Bogu postrežemo.“ — Ni čuda, da so ga vsi ubožni tistega kraja le očeta imenovali in vedno zanj molili. — Neki dan ga je njegov nekdanji prijatelj Avguštin obiskal, katerega je Pavel škof več dni pridržal, da sta se od nekdanjih časov pogovarjala, kako jima je bilo nekdaj hudo, a zdaj je obema dobro. Ko se graščak Avguštin zopet na pot proti domov poda, izpremi ga škof Pavel do ceste; škofija je bila dobro uro od velike ceste. Tu se prijatelja poslovita, drug drugemu srečo želita, obljubita si večkrat drug drugega obiskati, in ločita se. Škof Pavel ravno v kočijo sede, da bi hitel domov, kar stopi k njemu gospodar bližnje koče, in mu reče: „Milostljivi gospod škof! Prosim vas, da bi stopili malo v mojo hišo pogledat bolnika, kateremu je zelo hudo. Sinoči sta prišla dva tujca zelo ubožna, raztrgana in lačna. Prosila sta me, da bi ju prenočil, ker nimata denarjev. Jeden je bil že včeraj jako slab, a danes mu je že besedo zaprlo“; bojim se da bi ne umrl brez izpovedi. Njegov tovariš mu lepo streže, ali z nami ne more ničesar govoriti, zdi se mi, da je Francoz. Tudi ne vem, kake vere je bolnik; na vratu ima majhen, lepo tablico navezano, a na tablici je podoba neke lepe gospe.“ Škof Pavel gre takoj k bolniku, vpraša ga več reči, ali bolnik ni mogel ničesar odgovoriti, tako je že bil slab. Škof je dobro znal govoriti francoski, zatorej vpraša bolnikovega tovariša, od kod sta prišla in kam gresta? Francoz mu odgovori: „Prideva iz ruskega cesarstva iz dežele Sibirije, kjer sva bila ujeta; a zdaj greva vsak na svoj dom.“ Francoz je bil vesel, da je škof Pavel tako lepo znal francoski govoriti, in razložil mu je vse ob kratkem, kako se jima je godilo: „Jaz sem pravi Francoz,“ rekel je, „blizu mesta Tulona doma, ime mi je Bazilij Hudon. Zapustil sem doma bogate starše, radi bi me bili odkupili, a ni bilo mogoče, moral sem biti vojak in iti s silovito Napoleonovo vojsko v gorenje mrzle ruske dežele. Ta moj bolni tovariš je Slovenec, imenitnega stanu, ime mu je Karl, s priimkom Gap. Tudi on je zapustil mater doma; njeno podobo še zdaj nosi na vratu. Oče mu je bil že poprej v vojski ubit. V vojski sva bila pod enim praporom, tovariša in prijatelja sva si bila. Skupaj sva služila, skupaj sva bila ujeta in v daljno deželo, Sibirijo, odpeljana. Mnogo dobrega mi je storil Karl, moj prijatelj; sam od svojih ust si je pritrgaval, da mi je podal košček kruha v hudej lakoti. Že davno bi bil jaz pobit, ako bi ne bil on neusmiljenih Rusov prosil za mene. Ker je bil Slovenec, je z njimi nekoliko govoriti znal. Vjeta sva bila ves čas skupaj. Rusi so naju dali v globoke jame rudo kopat, po tri dni nisva videla belega dneva, vrhu tega sva imela še slabo hrano. V tako nesreči sva drug drugega tolažila; spoznala sva, da je božja previdnost z nama tako naredila. Zatorej sva se iz vsega srca k Bogu obrnila, vedno prosila in molila, da bi se Bog naju usmilil in naju iz take nesreče rešil, in najino molitev je uslišal dobri Bog. Mislila sva, da sva od vseh pozabljena in zapuščena v temnih podzemeljskih jamah, kakor krt, — kar pride nekega dne sibirski poglavar ter ukaže naju predse pripeljati. Ko prideva, reče nama: Zahvalita Boga, rešena sta; tukaj je prišlo pisano od cesarja, vaju pri tej priči izpustiti, in vaju vsakega na svoj dom poslati. — Od veselja so se nama pri tem oznanilu udrle solze. Karl me objame, rekoč: Glej bratec, Bog je naju uslišal, da sva dočakala rešenja. Vidiš, dobro je, da si me slušal in v Boga zaupal. Ako bi bil vedno tako nepotrpežljiv in nejevoljen, kdo zna, kaj bi se bilo s teboj zgodilo. Zahvaliva tedaj Boga, kateri tako dobrotljivo in usmiljeno z nama dela. — Pokleknila sva in na glas molila. Precej drugi dan se vzdigneva, in se na pot podava, svoje ljube domovine iskat. Že hodiva cele kvatre, vse oblačilo je strohnelo, obutalo je strgano, jesti le toliko imava, kar si izprosiva pri dobrih ljudeh. Denarji, ki so jih nama dali Rusi, kmalu so potekli in zdaj sva zelo oslabela. A včeraj je mojemu tovarišu tako hudo prišlo, da ne moreva več naprej. Pa naj se nama godi, kakor hoče, zapustim ga ne, svojega zvestega prijatelja, da ozdravi, ali pa, če je volja božja tako, da mu oči zatisnem. Od hiše do hiše bom hodil in prosil, kar bom mogel, da mu pomagam in postrežem, tudi on v veliki revi ni zapustil mene.“ — V srce se je škofu užalilo pri teh besedah, in reče: „Glejte hvaležnega prijatelja!“ Potem se obrne k Francozu in mu prijazno reče: „Bazilij! tvoja skrb za prijatelja mi je zelo všeč, in je vsem ljudem tukaj okolo v lep zgled. Plemenito in hvaležno srce imaš, ti delaš, kakor nam krščanska ljubezen zapoveduje; zatorej bodi potolažen, prositi ne bo ti treba več, preskrbljen bo tvoj bolni prijatelj, in z njim tudi ti.“ To reši obrne se škof Pavel in gre. Predno se odpelje, pokliče hišnega gospodarja, pri katerem je bolnik ležal, stisne mu dva tolarja v roko in mu ukaže hitro kokoš zaklati, bolniku juho dajati, a meso naj njegov zdravi tovariš použije, in kar bo še bolnik potreboval, naj mu da, vse bo poplačano. Vsak dan skozi ves teden se je škof Pavel pripeljal bolnika obiskat ter je skrbel, da je bil dobro postrežen. Bolnik se je boljšal tako, da ga je osmi dan škof ukazal v svoje stanovanje pripeljati in tudi tovariša z njim, da mu je stregel. Dva meseca sta ostala pri škofu bolnik in njegov tovariš, ter sta bila z vsem bolje preskrbljena nego li bi bila doma. Tudi hvaležna sta bila oba za tolike dobrote. Vsak dan sta šla v cerkev, in potem, ko je bolnik že vstajal, hvalila sta Boga ter pridno in srčno molila, da bi Bog poplačal škofu taka lepa dela človeške milodarnosti. Ko se je bolnik že dobro trdnega čutil, ponižno gre s svojim tovarišem k škofu zahvalit se mu za vse dobrote in ga prosit, da naj ju zdaj pusti dalje iti, iskat domovine. Nista znala, kako bi se prav zahvalila; niti govoriti nista mogla, roki sta mu poljubovala in s solzami močila. Karl je samo toliko dejal: „O gospod škof! vi ste me smrti oteli, drugega vam ne morem povrniti, kakor: dokler bom živel, molil bom za vas, in solze so se mu iz oči udrle. A škof Pavel jima prijazno reče: „Upajta vselej trdno v Boga, ker on je dobrotljiv oče ter vaju nikoli ne zapusti. On vselej tako obrne, da človek v potrebi pomoč najde, če je išče pri Bogu. Glej, Karl! Dobrotljivi Bog je mene poslal tebi naproti, da sem ti pomagal, ker je tvoja mati meni in moji materi mnogo dobrega storila, še takrat, ko je večkrat prišla suknarijo ogledovat. Vedi, da sem tudi jaz blizu mesta L... doma (Karl namreč tega do zdaj še ni znal) in tvojo mater dobro poznam. Glej, dobra dela staršev Bog še celi otrokom povračuje. Če boš tako srečen, da najdeš svojo mater, spoštuj in poslušaj jo; Bog te je s trpljenjem izbistril in ti oči odprl. Bodi vselej pravičen in pobožen, tako bodeta ti in tvoja mati veliko srečo uživala.“ Ko Karl to zve, da je škof tudi blizu L… doma, in da pozna njegovo mater, zajoka na glas, in reče: „O gospod moj dobrotljivi; ali res poznate mojo mater? jeli še živa?“ — Škof odgovori: „Tega ne vem povedati; mnogo let že nisem bil na Slovenskem, niti o svojih ljudeh ničesar ne vem ni slišim. Če pa hočeš počakati še osem dni, da svoje reči opravim, lahko se pelješ z menoj in tudi tvoj tovariš, dasi je tujec, naš bližnji je. Zelo mi je ljub ta Francoz, ker ima tako plemenito in hvaležno srce, kar je ob tvoji nevarno bolezni dosti pokazal.“ — Zelo sta bila oba vesela, rada sta še osem dni pri škofu ostala ter sta pomagala delati, kar sta mogla pri hiši, da bi v lenobi časa ne tratila. V tem ukaže škof obema nova oblačila narediti, in kadar namenjeni dan pride, takoj se škof Pavel napoti in oba popotnika v kočijo vzame s seboj. Srečen pot in lepo vreme so imeli ves teden. Ves pot so se lepo pogovarjali in drug drugemu pripovedovali, koliko dobrega so od Boga prejeli, kako čudno je Bog oba z velikimi nadlogami obiskal, pa tudi v nadlogah njiju razveseljeval. Lepo sta poslušala oba tovariša prijazne škofove besede, s katerimi ju je učil vselej v Boga upati in greha se vedno ogibati. „Ohranita si v srcu, prijatelja moja ljuba,“ reče jima škof Pavel, „in nikoli ne zabita resnice: Kdor si prizadeva, kolikor mu je moči, prav delati, pošteno živeti in greha se ogibati, ta je božji prijatelj, a Bog svojega prijatelja nikoli ne zapusti. Mislita, kako se je godilo Danielu, Tobiji, Jobu. Kako se je godilo apostolom in drugim kristjanom. Trpeli so, in z veseljem so trpeli s trdnim upom in Bog jih ni zapustil. Niso se prevarili, srečno se je njih žalost spreobrnila v večno veselje, katero oni zdaj v nebesih uživajo.“ V takih božjih in svetih pogovorih jim je popotovanje hitro minilo. — Ravno binkoštno soboto z večera se pripeljejo do C... na Štirskem, in zavijo v gostilnico „k volarji“ ondu prenočit. Postrežni gostilničar hitro preteče h kočiji in izpremi škofa s tovariši vred v hišo ter jim odkaže posebno lepo sobo; kmalu napravi tudi nekoliko večerje. Ko je škof Pavel sam s tovariši v sobi, reče jim: „Zahvalimo dobrotljivega Boga, ki nas je tako po očetovski vse nesreče ohranil na poti. A jutri, ker je velik praznik, ne pojdemo dalje; če je vama po volji, ostanemo tukaj, molili bomo in Boga častili; nespodobno je tak praznik popotovati brez potrebe ali sile.“ Vsi trije pokleknejo in glasno Boga hvalijo. Po večerji in po večernej molitvi gredo počivat. Binkoštno nedeljo jutro, kadar je jelo po vseh cerkvah tistega mesta k dnevi zvoniti, vstal je škof Pavel in poklical oba tovariša, da so skupaj molili. „Glejta,“ reče jima škof, „današnji dan je sveti Duh na svet prišel na apostole, kateri so bili v molitvi zbrani. Molimo tudi mi, da bomo vredni prejeti sv. Duha; on nas razsvetli, on naša srca oveseli.“ Pokleknejo in vsi trije ves čas molijo, dokler je zvonilo. Kadar odmolijo, reče jima škof Pavel: „Vidva zdaj, če hočeta, še nekoliko časa spita, a jaz bom molil in se pripravljal k sv. maši. Ob sedmih pojdemo v cerkev, jaz bom služil sv. mašo, a vidva v cerkvi molita in Boga hvalita, ker drugega opravila nimata. Vender, Karl! povej mi še poprej, kako je to, da se danes tako na smeh držiš, ker te še nisem videl nikdar smijočega in veselega, a danes si tako dobre volje? „Gospod škof milostljivi!“ odgovori Karl, „kako bi ne bil, ki imam takega plemenitega dobrotnika, kakor ste vi, kateri ne skrbi samo za moje telo, nego tudi za mojo dušo. Po vsem potu ste nama take lepe nauke dajali, da je vse moje srce k Bogu obrneno in vneto od božje ljubezni. Zato sem nocoj zelo veselo noč imel. Če vam smem povedati, sicer meni sanje niso nič, vendar so me nocojšnje sanje razveselile. Sanjalo se mi je, da so prišli k meni moja mati, vsi veseli in zdravi, zato sem danes tako vesel.“ Škof Pavel odgovori: „Morebiti ti je Bog kako veselje omenil, pojdi v cerkev in lepo moli.“ 
VIII. 
Po škofu Pavlu najde Karl baron Gap svojo mater. 
Škof Pavel gre v cerkev, opravi z veliko pobožnostjo sv. mašo ter potem še dolgo v cerkvi moli. Kadar odmoli, gre domov še druge dolžne duhovske molitve opravljat; tovarišema ukaže v cerkvi ostati in potem iti mesta ogledovat. Škof v svoji sobi ves zamaknen v molitvi zasliši ob desetej uri okolo gostilničarjeve hiše velik hrup, vzdihovanje in popraševanje. Pogleda skozi okno, kar vidi mnogo ubožnih, bolnih in nadložnih, kateri so okolo hiše hodili in pobiti drug drugemu pripovedovali: „Ni je danes naše Kordule! o ni je danes!“ Škof Pavel ne ve, kaj je to; komaj čaka, da tovariša domov prideta, in hitro reče Karlnu: „Pojdi gostilničarja vprašat, kaj je to, da danes toliko siromakov okolo pohaja in po nekako Korduli poprašuje.“ Gostilničar gre potem s Karlnom vred sam k škofu, in mu pove: „Nič ni čudnega to. Vsako nedeljo jih toliko pride okolo desete ure, ubogajme prosit nekake gospe, Kordule po imenu. Ona je zelo dobrodelna. Rada daje siromakom, pomaga bolnikom, mnogo dobrega stori. Ob 10. uri se vsako nedeljo pripelje v cerkev, in se pri nas vselej malo pomudi, da siromakom razdeli, kar jim je namenila. Dobro uro hoda od tod je graščinica, kjer ona vlada, ter tako tiho in pobožno živi, da je vsem v lep zgled. Davi je k maši prišla, in se kmalu vrnila; mora že kaj posebnega opravila doma imeti. Siromaki so jo zamudili, zato zdaj po njej poprašujejo.“ Karl zvesta posluša gostilničarjevo pripovedovanje ter ga vpraša, kako se ta dobra gospa piše? od kod je? Gostilničar odgovori: „Drugega ne vem, nego li to, da je vdova, Kordula zvana. Nihče je drugači ne imenuje nego — naša mati Kordula. Pri sebi ima nekako služabnico svoje dobe, obe živiti skupaj kakor prijateljici, moliti in ubožnim mnogo pomagati. Pred mnogimi leti je graščinico kupila na veliko srečo vsem siromakom našega kraja. Iz Slovenskega je sem prišla, in svojo zvesto služabnico, tudi vdovo, že s seboj pripeljala.“ Nato reče Karl škofu Pavlu: „Gospod škof milostljivi! Dovolite mi, da grem obiskat dobro gospo; rad bi jo videl in poznal, ker tolikemu številu siromakov pomaga. Zdaj še le vem čislati dobre ljudi, ker sem izkusil, kako dobro daje človeku v nadlogah najti dobrotljivega pomočnika.“ Škof Pavel odgovori: „Prava in dobra je tvoja misel. Ne le samo ti, tudi jaz grem obiskat dobrodelno gospo, vredna je, da jo gremo razveselit. A gostilničar! povejte mi,“ reče škof, „ali bi gospe Korduli bilo po volji, da jo mi trije obiščemo?“ „O po volji,“ reče gostilničar, „veliko veselje ji bo to, še vsakega kmetskega človeka prijazno sprejme, zakaj bi vas ne? Dobro vem, da jo zelo razveselite.“ — Po kosilu ukaže škof Pavel napreči in peljati do graščinice gospe Kordule. Dejal je: „Denes, ker je praznik ne pojdemo dalje, niti drugega opravka nimamo, lahko zatorej obiščemo dobrodelnico in si malo ogledamo ondukajšnjih krajev.“ Pripeljajo se škof Pavel in oba tovariša do gradiča gospe Kordule, kateri na brdu stoji. Tam stopijo iz kočije in gredo peš proti gradu mimo vrta, ograjenega pred gradom. Memogredoč vidijo v vrtu blizu pota na klopci sedečo priletno ženico, čedno oblečeno, ki je bukvice brala in jokala. Škof jo s prijazno besedo popraša: „Žena, bi li nam povedali, če so gospa Kordula doma?“ Žena hitro vstane, ker poprej ni nikogar videla, naglo si oči obriše in odide škofu roko poljubit, ker je po oblačilo poznala, daje duhoven, ter odgovori prijazno: „Doma so gospa Kordula, doma.“ — 
Škof: „Ali so sami?“ 
Žena: „Niso sami, gospod in gospa in dvoje otrok so pri njih, pa nikogar ne poznam. — Odjedli so, zdaj nekaj igrajo, a meni so rekli v vrt iti, ker me dve uri nič ne potrebujejo.“ 
Škof: „Ali ste vi gospinja služabnica? 
Žena: „Že dolgo let sem.“ 
Škof: „Zakaj li jokate? Mar je gospa, tako huda?“ 
Žena: „O Bog varuj! Saj ne jokam, žalujem le, da si tudi mi je dobro; gospa me ne drži kakor za služabnico, nego za prijateljico, vse mi upa, o vsem me vpraša, zato ker ve, da sem skrbna za vsako delo. A vzdihujem zavoljo drugih bridkosti.“ 
Škof: „Pojdite vprašat gospe, če jo smemo obiskati, ker smo tujci z Dunaja in nismo nič z njo znani.“ 
Žena gre hitro v grad povedat, da trije gospodje z Dunaja bi radi prišli gospo obiskat; eden med njimi je škof, zlat križ nosi za vratom. Gospa Kordula reče: „Teci hitro doli, in reci jim, da jih lepo prosim gori priti.“ — Škof Pavel gre s tovarišema v grad, in služabnica jim pokaže stanovanje. Kadar v sobo stopijo, po navadi se drug drugemu priklonijo in pozdravijo, potem reče škof Pavel: „Ne zamerite plemenita gospa, da smo prišli vas obiskat, če tudi se ne poznamo. Praznik je danes, ne spodobuje se popotovati; z Dunaja smo prišli, do L.... pojdemo, danes počivamo. Glas vaših dobrih del nas je obudil, da smo prišli k vam. Jaz sem škof v I., ta dva sta moja tovariša, prišedša še iz daljnjejše dežele. Siromaka sta, zato sem ju k sebi v kočijo vzel, domovanja iščeta, popotnika sta, kakor smo vsi na svetu.“ 
Gospa Kordula je bila vsa vesela, prosila jih je, da so sedli, in ukaže prinesti vina, kruha, presnega masla in redkve, rekoč: „Velika čast mi je, da ste se ponižali, milostljivi gospod škof, k meni priti, in me ubogo, žalostno in zapuščeno vdovo obiskati, v srce me to veseli. A ne hudujte se milostljivi gospod škof, če vas vprašam, kako vam je ime.“ — Škof Pavel odgovori: „Pavel mi je ime, pišem se za Svetina in sem z Kranjskega doma.“ Potem reče: „Plemenita gospa! vašega imena drugega ne vem, nego Kordula; smem li vas vprašati, kako se vam še pravi?“ — Gospa Kordula odgovori malo nerada, zato ker svojega pravega priimka še nikomur ni povedala; vendar reče: „Nekaj let sem že vdova, moj mož je bil na vojski ubit, in zdaj sem od vseh zapuščena.“ — Karl, kateri je nasproti gospe Kordule sedel, ogledoval jo je vedno, in srce se mu je treslo. „O, dejal je sam v sebi, moja mati je bila vsa taka; kako zelo ji je ta gospa podobna, samo presuha je; moja mati je bila debela. Ves je bil Karl zmeten in rudeč, kar besede ni mogel spregovoriti. Potem se vendar pohrabri, prikloni se ponižno in reče: „Plemenita gospa Kordula! kaj ne, vaš mož je bil baron Gap, ki je bil v prvem boji umorjen, in vaš sin je bil Karl, ki je šel radovoljen k Francozom, da si tudi ste mu vi zelo zelo branili, in je potem na Ruskem zmrznil?“ Gospa Kordula vsa obledi in reče: „O, kaj vi veste o mojem Karlu! povejte mi, kje je zmrznil, kje je zakopan? kupit pošljem njegove kosti, ali pa sama pojdem po nje, da bo prebival vsaj mrtev poleg mene, ker te sreče nimam, da bi še kdaj živega videla. O Karl moj! o Karl moj!“ vzdihovala je na glas gospa Kordula. „Zakaj me nisi poslušal, saj sem ti poprej povedala, da se ti kaj takega zgodi.“ — 
Karl se zdaj ni mogel več premagati, ker je trdno znal, da je gospa Kordula njega mati. Solze se mu udaro, glasno začne jokati, vstane, in gre k svoji materi, potem jo objame in poljubi, rekoč: „O ljuba, prisrčna moja mati! Ne žalujte, ne žalujte! glejte, jaz sem vaš Karl, vaš sin, vaš nepoboljšljiv sin.“ — Kordula se začudi, ne verjame, da bi ta njen sin bil. „O kako bi bilo to mogoče, da bi ta bil moj sin Karl? Karl odpne suknjo in vzame izza vrata tablico s podobo gospe Kordule, ter jo da svoji materi, rekoč: „Poglejte, mati, podobo, tista je, katero ste mi dali, kadar sem se od vas ločil. Vedno sem jo nosil za vratom, in vselej sem se spomnil vas, kadar sem tablico pogledal.“ Kordula pogleda podobo, spozna jo, in omedli od veselja. Kadar se je zopet zavedela, bile so njene prve besede: „Karl, sin moj ljubi! o kako sem srečna, da te še vidim. Dobrotljivi, usmiljeni Bog! kako neskončno si vendar dober, uslišal si mi molitve, ozrl si se na moje vzdihovanje, vrnil si mi sina, katerega sem že iz davna žalovala in mislila, da ga že črvje jedo. Bodi hvaljen in vekomaj češčen, usmiljeni Bog! ker si danes mojo žalost v tako veselje spremenil. Tvoje dobrote, o Bog! okušam danes posebno, zatorej je moje srce polno hvaležnosti.“ Kadar se nje srce potolaži od take sreče, katera nikomur ni bila v mislih, reče Karl ves vesel in poln otročje ljubezni do svoje matere: „Mati moja ljuba! Bog nas je dolgo let izkušal z nadlogami, nesrečami in mnogimi bridkostmi. S tem nas je učil prav moliti in vanj upati. On dobrotljivi nebeški oče je videl našo potrpežljivost, uslišal je naše vzdihovanje, in danes nam je storil tako veselje. Sinoči že je bilo moje srce zelo veselo, ne vedoče zakaj, a danes znam in čutim. Mati ljuba! vem, da se je vam vsa leta, kar sva bila ločena, hudo godilo; a najhuje vam je bilo, ker niste ničesa o meni slišali niti zvedeli. Vender se je mnogo huje meni godilo. Pri reki Brezini, kjer je na stotine Francozov, Lahov in Nemcev utonilo, kadar so nas Rusi gonili, podrl se je most, preiti nismo mogli, toliko je bilo mrličev po vodi, da se je malo ne voda zajezila, živi so po mrtvih lazili. Strah je samo spominati se tega dne, kaj smo trpeli pri tiste vodi Brezini. Tudi jaz sem bil že blizu smrti. Pehnili so me v vodo tisti, ki so za nami pridrli, ker so jih Rusi pred seboj gnali. Vsak je hotel poprej vodo preiti in bežati. Plavati sem nekoliko znal, vendar lačen in slab nisem mogel naprej; videl sem, da je prišla moja zadnja ura. Moj tovariš, s katerim sva bila vedno zvesta prijatelja in kateremu sem večkrat kaj dal, dokler sem denarjev dosti imel, videl je na mojo srečo, kako utapam v vodi, skočil v reko ter me srečno izvlekel in smrti otel. Kadar sva na suho prišla, zahvalil sem se mu in rekel: „Kaj pomaga, ker si me otel smrti? a zdaj naju pobijo Rusi;“ ti so namreč bili komaj trideset stopinj od naju. Blagi tovariš mi reče: „V Boga upajva, on naju ohrani živa. Odvrziva vse orožje in pojdiva Rusom naproti prosit, da nama glav ne vzame.“ Storila sva, kakor je dejal tovariš, in Rusi so naju poslali z drugimi vred v temne globoke rudnike kopat, kjer se je nama grozno hudo godilo; vendar sva Boga hvalila, da sva živa ostala. V naju nadlogah sva drug drugega tolažila in vedno Boga prosila, da bi se naju usmilil, in nama to srečo dal, še kdaj domov priti. Moj ljubi tovariš in zvesti prijatelj me ni zapustil, vselej mi je rad pomagal in jaz njemu. Za mnogo let je Bog naju prošnjo, naju molitev uslišal. Rešena sva bila oba ob enem iz ruske sužnosti in izpuščena domov. Glejte mati, blizu doma sem že bil, ne daleč od Dunaja, in sem tako oslabel, da mi ni bilo moči dalje iti. Slaboten, utrujen in lačen sem omedlel, da sem se onesvestil. Moj ljubi tovariš me ni zapustil, bratovski je zame skrbel, in dobrih ljudi prosil, da so mi pomagali. Glejte, ta zvesti prijatelj, ta moj blagi tovariš je Basilij Hudon, katerega zdaj z menoj za to mizo vidite.“ — Kordula je bila vsa usmiljena od tega pripovedovanja. „O zvesti varuh mojega sina!“ rekla mu je francoski, kar je znala tudi dobro govoriti, „kakšno plačilo ti dam za taka dobra dela, ali kako ti bom dovolj hvaležna? Bog vam vse to poplačaj, jaz ne morem povrniti toliko dobrot, kar ste jih storili mojemu sinu.“ — „O gospa Kordula!“ odgovori Francoz, „dosti sem plačan, da vidim vas in vašega sina, oba tako srečna in vesela, ker sta se našla in zopet zdrava sešla, Bog daj, da bi svojo mater tudi jaz tako razveselil. Kar sem vašemu sinu storil, bila je moja dolžnost, ne hvalite zatorej mene za to. Dolžnost krščanska in hvaležnost do vašega sina me je držala, njega ne zapustiti. Tudi meni je on pozneje življenje otel, ker ni hotel povedati Rusom, da sem pravi Francoz, ampak je le dejal, da mu sem tovariš. Njega slovenski jezik me je ohranil živega, in meni glavo otel, ker jim je vedno pripovedoval, da sva prisiljena šla na Ruse.“ 
Karl k temu še doda te besede: „Drugi moj in mojega tovariša dobrotnik so ta prečastiti gospod škof Pavel. Oni so nama pomagali, naju preskrbeli, naju k sebi vzeli in zdaj še celo sami k vam pripeljali.“ — Zdaj mati in sin vstaneta, stopita k škofu Pavlu, primeta ga vsak za eno roko in jo s solzami v očeh hvaležno poljubujeta. „O blagi oče duhovni!“ rekla je mati Kordula, „kako se vam moreva dovolj zahvaliti, kako dobrote povrniti! Bog naj vam obilo plača vse! Ker vam drugega ne morem povrniti, prosim vas, oče duhovni! vsaj to veselje nam storite, da nekaj dni pri nas ostanete; skupaj hočemo Boga hvaliti za tolike dobrote. Tudi Francoz Basilij mora pri nas ostati, in potem, ako bo hotel iti v svojo domovino, rečem ga jaz peljati domov in mu dati vse, česar bo potreboval, ker je vreden.“ 
Škof Pavel in Francoz Basilij sta pristala na to, pomuditi se tri dni pri gospe Korduli; zatorej pošljeta voznika s kočijo v mesto nazaj, naj gostilničarju pove, da tri dni jih ne bo nazaj, ker ostanejo pri gospe Korduli. Po tem vozniku se je naglo razglasilo po mestu in okolo, da se je baronič Karl, sin gospe Kordule, domov povrnil; zatorej so siromaki in drugi znanci prišli Korduli čestitat in nje sina Karla gledat. Gospa Kordula hoteč to veselo zgodbo dostojneje praznovati, ukazala je drugi dan posebno pojedino narediti, in je povabila mnogo prijateljev in prijateljic. Drug velik obed je tudi ob enem napravila vsem siromakom in prosjakom tega kraja, in ukazala, dati jim obilo jesti in piti. Vse se je veselilo v gradu in zunaj grada. Vsi ljudje so dejali: „Glejte, vendar Bog že tudi na tem svetu nekoliko povračuje dobrote. Koliko dobrega je storila gospa Kordula, kolikim siromakom pomagala! Vrhu tega je zmerom vzdihovala po svojem sinu, ki se je zdaj srečno povrnil ter v tako plemenitej družbi našel svojo mater, a mati je našla dragega sina za toliko let. Pobožnost je vendar vselej Bogu ljuba.“ 
IX. 
Škof Pavel najde svojo mater. 
Drugi dan, bil je ravno binkoštni ponedeljek, opravljal je škof Pavel s privoljenjem gosp. župnika tiste fare očitno božjo službo v cerkvi, katera je bila blizu grada, in tu so vsi skupaj konci maše zahvaljeno pesem zapeli. Domov prišedši, zajtrkujejo, in si drug drugemu pripovedujejo, kako se je godilo. Nikoli se niso mogli dogovoriti. Vsem vkupe je Bog danes zopet novo veselje pripravil. V tem je bilo kosilo gotovo. Dobre in drage jedi so služabniki na mizo nosili, vsega je bilo pripravljeno. Povabljenci, predno sedejo k jedi, na glas molijo; škof Pavel je molitev vodil ter se ni pomišljeval ali bi glasno molil ali ne, ker gospodi ni navada pred jedjo in po jedi moliti. Škof Pavel je molil in drugi za njim. Po tem k mizi sedejo, jedo in se o mnogih stvareh pogovarjajo. Vsi so bili veseli in dobre volje. Kmalu potem prinese Neža, stara zvesta služabnica in prijateljica gospe Kordule, novo dobro jed na mizo. Gospa ji reče: „Glej, Neža! kako sem srečna, da sem našla sina, katerega se nisem nikoli zopet videti nadejala; od vsega srca tudi tebi želim take sreče; želim, da bi se tudi ti kdaj tako razveselila.“ — Neža ničesar ne odgovori, ampak globoko vzdahne. „Ne žaluj, Neža moja ljuba!“ reče ji gospa, „dva sina imaš, zatorej se bo lahko zgodilo, da enega najdeš.“ — Škof Pavel to slišavši, obrne se k gospe Korduli, in reče: „Blaga gospa! povejte mi, od kod je vaša služabnica doma, ki jo Nežo zovete? Zelo znana se mi zdi, večkrat že sem jo ogledoval od strani, nekako posebno nagnjenje do nje čutim, in ne vem zakaj?“ Gospa reče: „Z Kranjskega je, blizu L… doma, kjer je bila nekdaj suknarija. Moža so ji mladega na vojsko vzeli, in zdaj mnogo let ničesar ne sliši o njem. Zapustil je dva sina, dala ju je v službo, ker ju ni mogla sama preživiti, tudi o nobenem izmed njiju ničesar ne ve, kje je kateri, ali kako se mu godi. Pri meni je že mnogo let, ljubim jo, zato, ker je pridna, zvesta in bogoljubna. Druga drugo svi tolažili in vkupe molili.“ O teh besedah je škofa Pavla rdečica oblila; drugega ni mogel reči nego li te besede: „Zdaj vsaj vem, zakaj se mi je ta ženska tako znana zdela. Prosim vas gospa,“ reče škof, „da pokličete Nežo k mizi, in dovolite mi, da jo kako razveselim.“ Gospa takoj pozvoni, in kakor bi mignil, bila je Neža pri mizi. Gospa ji reče: „Pojdi sem, tukaj ti gospod škof hote nekaj povedati.“ Škof Pavel se prikloni vsem povabljenim, rekoč: „Ne hudujte se, da se tukaj očitno za mizo pogovarjam s služabnico.“ Vsi so rekli: „Prav je!“ Potem škof veli Neži: „Ljuba moja! povejte mi, kako je bilo vašemu možu ime?“ Neža odgovori: „Fran Svetin.“ — Škof: „Koliko otrok sta imela?“ — Neža: „Ne več razven dva sina, in dvojčka sta bila; potem je možu bilo iti na vojsko, od koder se ni več povrnil.“ — Škof: „Kako je bilo dečkoma ime, in kam sta prešla?“ — Neža: „Prvi je bil Janez, a drugi Pavel; Janeza je neki sosed v Trst odpeljal, potem Bog zna, kje je zdaj. Pavla sem dala krave past; prišel je nekak gospod, s seboj ga je vzel, in od tedaj ni več glasu o njem.“ — Ob teh besedah je škof Pavel do dobrega spoznal, da je Neža njega prava mati. Ni se mogel dalje zatajevati; vstane in objame jo s solznimi očmi, rekoč: „Mati moja ljuba prisrčna! glejte, kakor je Bog dal včeraj vaši dobrej gospe Korduli srečo in veliko veselje doživeti, ker je našla svojega sina, ravno tako veselje je danes Bog vam pripravil, in tudi meni. Jaz sem vaš sin Pavel, katerega ste dali krave past. Ne žalujte več, ne vzdihujte dobra moja mati! lahko vam zdaj obilo povrnem, kar ste z menoj trpeli in mi dobrega storili v moji nežno mladosti. Hvalite Boga, kateri je mojo in vašo molitev uslišal.“ Neža se začudi, vsa obledi, ter ne ve ali je resnica ali so sanje, kar je slišala od škofa. Potem reče: O, to ne more biti, da bi vi bili moj sin.“ — Škof Pavel zaviha rokava in pokaže materi desno roko, kjer je bilo z rdečo barvo v kožo zarezano ime: Fran Svetin. Nato pokaže levo roko, kjer je bilo zarezano ime: Neža Trpinec. Kadar Neža to zagleda, spoznala je, da je ono isto znamenje, katero je ona sama naredila Pavlu, ko je še otrok bil. Spoznala je zdaj, da je še škof Pavel nje pravi sin. Od prevelikega veselja je Neža omedlela in se nezavedna zgrozila na tla. Na posteljo so jo mogli nesti; ali z dišečimi mazili sojo kmalu zopet pripravili k zavesti. Praznično so jo oblekli in za mizo je mogla sesti, če tudi se je branila. Kadar pride k mizi, vsi povabljenci so se grozno veselili in čudili, da dva sina najdeta vsak svojo mater, dasi nobeden niti mislil ni na to. Takega veselja ni bilo še nikdar niti poprej niti potlej v tistem gradu. Celih osem dni so potlej še vkupe ostali, z gostijami se razveseljevali, drug drugemu svoje prigodke pripovedovali in Boga hvalili, kateri jim je toliko veselja že na tem svetu učakati dal. Osmi dan se ločijo, a težavna je bila ločitev, vsem so bile solze v očeh. Škof Pavel je rekel: „Ne pozabimo božjih dobrot, zvesti bodimo dobremu Bogu, in on nam bo dal srečo, da se tudi na onem svetu zopet najdemo, kjer se nikoli več ne ločimo.“ Francozu Basiliju je dala gospa Kordula, ker je bil vedno zvest tovariš Karlov, toliko denarjev, da je bil do svojega doma z vsem dobro preskrbljen. Pri odhodu mu reče gospa Kordula: „Bog daj tudi vam najti svojo mater in ji toliko veselja storiti, kolikor ga je storil meni moj Karl. Če boste tako srečni, da jo živo in zdravo najdete, pišite mi, da se udeležim vašega veselja. Francoz se prikloni, zahvali se za dobrote, obljubi zvesto poročiti, kako bo doma vzprejet, in odide. Karl ga nekaj časa spremi; kadar se ločita, objameta se, in obema tečejo solze. Tako je pravo resnično prijateljstvo dve srcu sklenilo, da sta bila v nesreči in sreči kakor prava brata. Škof Pavel vzame svojo mater in jo k sebi v kočijo posadi; tudi gospa Kordula prisede in jo do velike ceste spremi. Težko se je ločila Neža od svoje dobrotnice Kordule. Obe sti jokali, predno sti se ločili. Neža ni mogla drugega reči, nego li te besede: „Blaga gospa, dobrotnica moja! ne morem se vam dosti zahvaliti za tolike dobrote, kar ste mi jih storili, molila bom za vas, da se kdaj v nebesih snidevi.“ Tako je šel Francoz iskat na Francosko svojega domovanja, a škof Pavel se je peljal s svojo materjo po drugem poti nazaj v svojo škofijo. Svojo mater Nežo je pri sebi imel, lepo je zanjo skrbel, in jo spoštoval. 
DRUGI DEL. 
I. 
Janez Svetin pek v Trstu. 
Neki mokar, kateri je poln voz moke v Trst na prodaj, vzel je dečka Janeza s seboj, katerega mati, Neža Svetnika, ni mogla več prerediti. Mislil je mokar: „Deček je priden, tudi zna brati in pisati, morebiti ga kam pripravim, da mi bo hvaležen. Ko v Trst privozi, kmalu pride pek, kateri vso moko kupi. Potem za šalo vpraša mokarja: „Ali mi prodate tudi dečka, ki je na vozu? zelo mi je všeč.“ Mislil je pek, da je deček mokarjev sin. Kakor nalašč so bile mokarju te besede; zato brž reče: „Mož beseda! Rad vam ga dam. Ni moj sin to, nego sin neke ubožne vdove, katera ga dalje ne more prerediti. Vzel sem ga s seboj, da bi ga kam pripravil; če vam je resnica vzeti ga, dobro delo storite, in deček vam bo hvaležen.“ Pek na to dečka z veseljem k sebi vzame, in ga uči pekovskega rokodila. 
Kmalu se je Janezek privadil v Trstu. Gospodar in gospodinja, ter vsi so ga radi imeli, ker se je vsakemu delu znal pripraviti, in je bil grozno priden. Dobro mu je bilo, a vendar tega ni imel, kar si je najbolj želel; zato je bil zmerom tih, pobit in žalosten. Večkrat je ob nedeljah in praznikih v kakem samotnem kraju vzdihoval in jokal. V začetku so vsi menili: deček joka po domov, dolg čas mu je. — Za nekaj časa ga gospodar vpraša : „Janezek! ali ti je še zdaj dolg čas, ali se ti toži po domov? kaj ti je, da si zmerom žalosten? Deček odgovori: „Ničesar mi ne manjka, dobro mi je, samo tega nimam česar najbolj želim, a ne upam si vas prositi.“ — Le povej, če se more, storim ti, zato ker rad slušaš. Janez odgovori ponižno: „V šolo bi rad hodil, rad bi se kaj učil; premalo znam, a še to lahko pozabim.“ Gospodar mu prijazno reče: „Deček, prav všeč mi je to, ne bodi žalosten zavoljo tega, če boš zmerom tako rad ubogal, kakor do sih dob, tudi v šolo boš hodil. Vsak dan te vendar ne morem pustiti v šolo zavoljo pekarije, ali ob nedeljah in praznikih pojdeš vselej v nedeljsko šolo, če boš priden. Čez pol leta bom domačim fantom učitelja v hišo vzel, in tudi ti boš smel časi poslušati, kar se bodo učili.“ Kdo bi bil bolj vesel nego li Janez ob teh besedah. Vesel skoči gospodarju roko poljubit in se mu zahvalit. Od sih dob je bil Janez zmerom vesel in dobre volje. Takoj prvo nedeljo je šel v šolo, in zvesto pazil na vse, kar je v šoli videl in slišal. Učitelj ga je kmalu spoznal, in ga zato večkrat očitno hvalil ter ga drugim za vzgled dal. Med vsemi drugimi stvarmi, ki se jih je Janezek v šoli učil, bilo mu je najbolj všeč računstvo. Grozno ga je veselilo, kadar drugi fantje v šoli niso mogli narediti kakega računa, a on ga je hitro izdelal, naj si je bil še tako težek. Tudi je Janez svojemu gospodarju vse račune izdelal, kadar je moko ali druge stvari kupoval. Kadar je imel Janez čas, ni uganjal norčij, kakor njegovi tovariši, nego bukvice je vzel v roke, in kaj lepega bral. Zato ga je tudi gospodar ljubil, ker je videl, kako zvest in priden deček je, in vedno doma. Največji dobiček je imel Janez od tega, ker se je le doma držal, da se je obvaroval zapeljivosti hudobnih tovarišev. Marsikateremu tovarišu, ki ga je kam vabil, odgovoril je: „Ne grem, obljubil sem mater slušati, kadar mi so prepovedovali v tovarišije hoditi, in mi dejali: „Sin moj dragi! obdrži v glavi te besede: „Po hudobni tovarišiji boli glava.“ 
Neko nedeljo so imeli pri Janezovem gospodarji veliko gostarijo, zato ker so pekovskega fanta, kateri se je izučil (bil je Janezov tovariš) v pekovsko bratovščino vzeli. Pili in jedli so, ter so bili dobre volje ves po poludne. A Janez seje skrivaj ukradel, vzel je bukvice in šel iz mesta v samoten kraj. Vroče je bilo; zatorej sede ne daleč od ceste na brežičku in premišljuje morje. Mislil je sam v sebi: „Toliko vode! kar oči zro, drugega ni nego voda; kaj je neki ono stran vode? ali so tudi tam ljudje kali?“ Ko Janez tako morje premišljuje in božjo previdnost hvali pod drevesom, priteče kodrast pes pod drevo v senco, in poleg Janeza leže. Janez ugleda, da ima pes nekaj rdečega v gobci; zatorej ga hitro spodi, in pes izpusti, kar je prinesel. Bila je lepa čveterooglata listnica iz lepega rdečega usnija, kakršne le gospodje pri sebi nosijo, da pisma ali kake druge tenke stvari v njej hranijo. Janez jo odpre, ali kako se začudi, ko najde notri dvanajst bankovcev po tisoč goldinarjev, šest po pet sto goldinarjev, in še več drugih pisem, katerih ni poznal. Poleg je bil tudi grozno lep zlat prstan, kamenci so se na njem blesteli, da ni bilo možno gledati vanj. Janez Svetin vse to pregleduje, in misli: „O siromak, kdor koli si to izgubil; želim pred kakor mogoče dobiti tistega, katerega so te stvari, da bi mu jih nazaj dal. Tudi skušnjave so ga motile; huda misel je prišla v glavo, katera mu je rekla tihoma: „Spravi in tiho bodi, saj te nihče ne vidi; zdaj imaš dosti denarjev, dokler boš živ, a zvedeti se ne more, ker živ človek za to ničesar ne ve.“ Nato Janez k nebesom pogleda, hitro se spomni na Boga in sam v sebi govori: „Res, da me nihče ne vidi, a Bog me vidi, pred Bogom ne moremo ničesar skriti. Kaj mi pomaga krivično blago ali najdeno, ker ni moje; kako bi ga mogel z mirno vestjo uživati? Ne, ne! ne obdržim niti krajcarja. Nikoli ne pozabim nauka svoje matere, ki so mi večkrat rekli: „Janezek, kadar kaj najdeš, ne misli, da je tvoje, nazaj daj, zvedi čigavo je, daj oznaniti in gospodar se bo kmalu našel; tako ostaneš pošten pred Bogom in ljudmi.“ Janez je hitro skušnjavo premagal, materin nauk mu je bil dober pripomočnik. V žep spravi lepo listnico ter gre počasi domov z resničnimi željami, da bi dal skoraj najdeno blago nazaj. 
Veselo gre Janez Svetin proti domov ob morju ter ne misli več na najdeno blago, kar sreča lepo oblečenega gospoda, ki je ob morju hodil gori in doli ter ves zamišljen okolo sebe zrl. Obraz mu je bil prepaden in bled, zelo je bil žalosten in malo ne mrliču podoben. Svetin ga gleda in si misli: „Tega gospoda mora nekaj zelo skrbeti, ker je tako žalosten.“ K njemu stopi in mu prijazno reče: „Gospod, ne hudujte se, da vas vprašam, kaj se vam je hudega zgodilo, ker ste tako žalostni?“ Gospod bi morda v svoji sreči pekovskega fanta niti pogledal ne bil, kaj li še, da bi mu bil odgovoril. Ali nesreča in nadloga tudi prevzetnega in visokega človeka storiti ponižnega; zatorej gospod globoko vzdahne in reče : „O kaj me vprašaš, ker mi ne moreš pomagati.“ Janez naravnost odgovori, kakor nedolžen in nepokvarjen mladenič: „Gospod! če vam jaz pomagati ne morem, lahko vam pomore Bog.“ Te besede nedolžnega mladeniča so žalostnemu gospodu v srce segle in ga nekoliko nagnile upati v Boga. Poprej je bil gospod le v posvetne skrbi, v barantije in kupčije zamaknen. Na Boga je le malokdaj, ali pa nikoli mislil. 
Nato reče gospod: „Prav govoriš. Res je, da mi Bog lahko pomore, ali prevelika je moja nesreča, ne morem je preživeti. Ravno zdaj gledam in premišljam, kje bi v morje skočil in se utopil; konec je mojemu življenju, meni ni dalje živeti.“ Janez Svetin srčno stopi k žalostnemu gospodu in mu reče: „Gospod, lepo vas prosim, ne storite tega. če ste nesrečen že na tem svetu, zakaj li se hočete še v večno nesrečo pogrezniti? Mar ne veste, da vam kaj takega ne bo niti na tem niti na onem svetu odpuščeno? Čimu hočete zaupanje v milost božjo izgubiti in zdvojiti? Ali ne znate, da po hudem vremenu zopet solnice sije? Ce se vam zdaj hudo godi, Bog vam bo dal zopet srečo. Bog pošilja ljudem nesreče, da jih z njimi opomina na njega ne pozabiti. Le trdno v Boga upajte, in on dobrotljivi oče vam vse to lahko na vašo srečo obrne.“ Ob teh besedah je gospod ostrmel in debelo gleda mladeniča; za nekaj časa reče: „Fant! danes si ti moj angel varuh. Tvoje besede so me potolažile. Gotovo bi že bile velike morske ribe moje telo trgale, in z mojo dušo Bog zna, kaj bi bilo, ako bi ti ne bil meni tako v srce govoril. Poslušal bom preprostega dečka ter ne skočim v morje, naj se mi godi kakor hoče. Blago je tvoje srce, o deček ljubeznivi! Povej mi, čigav si? Hvaležen ti bom, zatorej ti hočem tudi o svoji nesreči povedati. Glej jaz sem bil bogat, pri kupčiji sem si opomogel. Ravno po kupčijskih opravilih sem danes zjutraj šel, in vzel s seboj malo ne vse premoženje v rdeči listnici. Kadar pridem do kupčije, o strah! sežem v žep, in — nikjer je ni bilo listnice z denarji. Urno se vrnem, tečem nazaj iskat, iščem in iščem, ali vse zaman, ne najdem je. Več nego li desetkrat sem že danes ta pot storil, pa — listnice le ni.“ Janez je zdaj spoznal, da je to pravi gospodar najdene listnice; vendar je noče prej pokazati, predno ne reče gospodarju : „Morebiti vam morem zvedeti tistega, kateri je listnico našel; povejte mi, koliko je bilo notri?“ Gospod odgovori: „Bilo je notri 12 bankovcev po 1000 goldinarjev in 6 jih je bilo po 500 goldinarjev, druga pisma so bila dobitna pisma ali menjice tolike vrednosti, da ti ne morem povedati. Poleg je bilo tudi še pet zlatih cekinov in zelo lep, drag prstan, s takimi dragimi kamenci, da je mnogo vreden. Ako bi kdo meni vse to nazaj prinesel, rad bi mu dal tisoč goldinarjev, in če bi še več hotel, tudi še več bi mu dal, kolikor bi si sam izvolil.“ Janez, kateri zdaj ni več dvomil, da je to pravi gospodar najdene listnice, spodobno reče: „Gospod! ali vam nisem prav govoril, kadar vam sem dejal, da v Boga upajte in si ničesar zalega ne storite? Glejte, kako kmalu vas je Bog potolažil!“ Ob teh besedah potegne listnico iz žepa, rekoč: „Ali je to ona vaša izgubljena listnica? „Kadar gospodar listnico ugleda, zavpije: „Moja! moja!“ ter mu od veselja skoraj slabo pride. Zdaj gospod dečka objame, od veselja joka in pravi: „Deček pošteni? koliko hočeš, da ti dam zdaj, ker si meni toliko dobrega storil? Le povej, le povej hitro, koliko hočeš, koliko si izvoliš. Tisoč goldinarjev sem sam obljubil, ali ti moraš več vzeti. Ti si me otel nesrečne smrti.“ Janez na to reče: „Veseli me, da sem pravega gospodarja našel, in najdeno blago nemu izročil, čigar je; a vzamem pa ničesar ne, naj bi me ne vem kako silili.“ Zdaj se gospod še bolj začudi, da deček nobenega daru ne vzame in se ga tako trdo brani. Zato ga vpraša: „Fant, povej mi, zakaj vendar nočeš od mene ničesar vzeti, ker si mi toliko dobrega storil?“ Janez ob kratkem odgovori: „Čimu bom od vas jemal, ker ničesar zaslužil nisem? Da vam sem nazaj dal, kar sem našel, to je bila moja dolžnost. Vesel sem, da sem se tako hitro znebil tujega blaga. Če sem pa s tem vam kaj pomagal, da vas sem malo na Boga spomnil, to mi že Bog poplača, vašega denarja nočem. Hvalite Boga za to srečo, a ne mene; Bog vas je hotel le izkušati. — Meni tudi ničesar ni treba,“ nadaljuje Janez, „ker jesti in piti imam, obleko tudi dobivam, in pri dobrih ljudeh sem, ki me ljubijo.“ — Gospod videč, da deček noče daril vzeti, vzame listnico v roki, odpre jo in pravi: „Ljubi moj! vsaj to mi povej, kako ti je ime in kako se pišeš? Kdo si in kje si doma?“ Janez odgovori: „Ime mi je Janez, pišem se Svetin, pekovski fant sem pri peku pred rdečim mostom v Trstu.“ Gospod si vse to s svinčnikom zapiše, potisne Janezu eden cekin v žep in gre. Janez mu še reče : „Bog vas obvari!“ 
II. 
Janez Svetin pri velikem trgovcu v Trstu. 
Z veselim srcem pride Janez proti večeru domov, in hitro da cekin svojemu gospodarju, da bi mu ga shranil. „Kje si dobil ta denar?“ vpraša ga gospodar, „ali veš, da velja devet goldinarjev?“ Janez odgovori: „Nekaj sem našel in nazaj dal gospodarju, kateri je bil izgubil; on mi ga je dal. Silil me je več vzeti, ali jaz nisem hotel.“ Janezovi tovariši so se mu debelo smejali, rekoč: „Zakaj nisi več vzel neumnež, kako lahko bi bil obogatel!“ A Janez k temu ni drugega rekel, nego li to: „Zaslužil nisem, pa nisem vzel; česar ne zaslužim, tudi ne vzamem! Če mi je Bog kaj namenil, bo mi že dal.“ 
Drugo jutro pridejo trije gospodje k peku po Janezu vprašat. „Ali nimate vi fanta,“ reko mu, „kateremu je Janez Svetin ime? Radi bi ga videli in z njim govorili.“ Pek odgovori: „Imamo ga; zdaj ga ni ravno doma, a kmalu pride. Smem li vprašati,“ reče pek nadalje, „kaj bi mu radi?“ Gospodov eden odgovori: „Fanta vam vzamemo.“ — Nato se pek zelo ustraši in pravi: „Za božjo voljo, kaj je napravil? Gotovo je ukradel cekin, katerega je dal včeraj meni spravit; tega bi ne bil nikoli mislil od fanta.“ A gospodje so se mu tiho posmehovali. V tem pride Janez, ugleda tri gospoda, in takoj spozna med njimi onega, kateremu je dal včeraj najdeno blago nazaj, in mu reče: „Kaj vam nisem vsega nazaj dal, ker ste, kakor vidim, za menoj prišli?“ Gospod reče: „Vse, vse, prišel sem samo prosit tvojega gospodarja in tebe, če bi ti hotel z menoj iti in pri meni ostati; dobro se ti bo godilo vse tvoje žive dni, ker si mi tako veliko dobroto storil.“ Gospod, ki je tako govoril, bil je veliki trgovec v Trstu, a ona dva druga sta bila mestna pisarja, ter sta prišla, da bi v pričo peka zapisala, da trgovec hoče mladega Svetina do smrti z vsem preskrbeti. Zatorej vpraša gospod: „Janez, ali te je volja z menoj iti in pri meni ostati? Imel boš vsega, česar poželiš; učil se boš kupčije in mi pomagal pri trgovini.“ Janez odgovori: „Kad grem, če me gospodar pusti; a brez njegovega dovoljenja ne grem, ker mi je on že mnogo dobrega storil.“ Pek, kateremu je trgovec vse povedal, kako lepo se je Janez vedel in ga nesreče obvaroval, obrne se k Janezu in mu reče: „Janez! nerad te pustim od hiše, zato ker si zvest in priden; rad bi te imel, ali — ker te ta gospod hočejo do smrti preskrbeti, vidim, da te je sreča došla. Ne bom ti branil, pojdi, le pojdi z gospodom, in bodi tudi naprej tako priden in zvest, kakor si bil do zdaj; Bog ti bo dal srečo!“ „Grem,“ reče zdaj Janez, „a prosim samo to, da me v šolo pošiljate, ker imam velike želje se kaj več naučiti.“ Gospod mu vse obljubi; vendar, predno se Janez loči od svojega gospodarja, užalilo se mu je tako, da je na glas jokal. Potem se svojemu mojstru lepo zahvali, poljubi mu roko in odide. 
Svetin, — zdaj so ga vsi le tako imenovali — imel je pri svojem novem gospodarji največje veselje v tem, da je hodil v šolo. Zvesto in pridno se je učil, a tudi pri drugih stvareh je doma pridno pomagal, posebno pri prodajanju. Naučil se je francoski, laški in angleški govoriti in tudi dobro pisati, a posebno dobro se je izuril v potrebnem trgovskem računovodstvu. Vsi so ga ljubili, ker je bil toliko priden in bistroumen, a vrhu tega še toliko ponižen. S slabimi tovariši se ni nikoli družil, ob delavnikih in praznikih je hodil v cerkev, in potlej doma kaj pisal ali pa kake dobre knjige bral. Ob kraju morja se je najraje sprehajal, ako mu je čas dopuščal; tudi je večkrat šel pod ono drevo, pod katerim je bil listnico z denarji našel, katero mu je bil pes v gobci prinesel. To drevo je imenoval drevo sreče, in kraj, na katerem je drevo stalo, kraj veselja. Z tega veselega kraja je Svetin večkrat preko morja gledal; vnele so se v njem želje daleč daleč po svetu iti, da bi v daljnih krajih kaj videl in poskusil. Večkrat je v mnoge kraje pisal, da bi o materi kaj zvedel, ali mu mati še živi ali mu je že umrla, ali kje je. Zato je premišljeval neki dan pod drevesom sreče in dejal sam v sebi: „Ne vem za očeta ne za mater. Bog zna, kod se morata klatiti, in kdo ve, kako se jima godi! O kako rad bi za nje zvedel, da bi jim kaj pomagal, kar bi zdaj lahko storil, ker imam že nekaj svojega premoženja.“ Tako je Svetin vzdihoval in vedno večje so bile v njegovem srcu želje, da bi šel križem sveta, ali ni si upal tega gospodarju razodeti, ker je znal, da ga ne pusti od sebe. 
Neki dan pride v Trst zelo velika ladja iz francoske dežele, iz mesta, ki se mu Tulon pravi. Gospodar ladje se je tudi sam v Trst pripeljal zavoljo nove kupčije s svilenim blagom. Bil je gospodar ladje silno bogat trgovec iz Tulona, prileten, moder mož, a vrhu tega pobožen in pošten. Ta pride po trgovini v hišo Svetinovega gospodarja. Kadar sta kupca svojo kupčijo že završila in se še o mnogih drugih stvareh pogovorila, reče Francoz Svetinovemu gospodarju: „Skušajte mi dobiti spretnega človeka, kateri bi znal nemški, laški, francoski in angleški govoriti, zelo bi ga potreboval pri svojih velikih kupčijah.“ „Imam jih več pri hiši, ali takega vendar nimam, da bi znal vse te jezike govoriti, in bi bil vrhu tega še spreten pri kupčiji,“ odgovori Svetinov gospodar. „Dobro ga plačam, in žal mu ne bo, da je prišel k meni, ako bo le priden in zvest,“ reče nato Francoz. Svetin je te besede dobro slišal, bile so mu kakor oster meč v srce, a ni si upal, da bi bil kaj rekel na to. Malo ne odprl je že usta, da bi se ponudil, ali mislil si je: Ni spodobno ponujati se, in raje obmolči ter sklene skrivaje svojega gospodarja poprositi, da naj njega ponudi. Svetinov gospodar reče Francozu : „Imam že jaz takega človeka, kakršnega vi želite dobiti, ali jaz ga sam potrebujem, zatorej ga ne morem dati od sebe. Glejte ga, ravno ta le tukaj je!“ to reši pokaže Svetina. Francoz prijazno pogleda Svetina, rekoč: „Ali bi ti voljan bil iti z menoj preko morja na Francosko, ako bi te pustil in v to privolil tvoj gospodar?“ Svetin hitro odgovori: „Rad in z groznim veseljem bi šel, ker že davno imam želje iti po svetu, da bi kaj poskusil.“ Gospodar reče Francozu: „Vse vam rad storim, samo tega fanta vam ne morem prepustiti, a to ne zavoljo tega, ker ga jako potrebujem, nego zato ne, ker je on moj dobrotnik. Zdaj pove gospodar Francozu vse, kako se je Svetin zadržal. Francoz, ki je to slišal, zdaj še bolj sili in prosi, naj mu pusti Svetina. Tudi Svetin sam prosi gospodarja, da bi ga pustil po svetu iti, ker ima k temu že davno tolike želje. Gospodar potem ni hotel več braniti, kadar je videl, da si Svetin sam želi z Francozom iti. „Rad grem na Francosko,“ dejal je Svetin, da vidim deželo, kjer so moj oče pokopani.“ Potem reče gospodar Svetinu: „Prepustim te temu svojemu prijatelju, katerega poznam, da je pošten mož; pri njem ti ne bo nič hudega. Želel sem, da bi ti vedno ostal pri meni, ker nikoli ne bom pozabil, koliko mi si dobrega storil; ali ker sam želiš po svetu iti, da bi kaj izkusil, pojdi, jaz ti ne branim. Bodi vselej tako pameten, kakor si bil do sih dob, in Bog te ne zapusti. Ako bi se ti utegnilo hudo goditi, ali pa, če bi mogel kdaj pomanjkanje trpeti, samo vedeti mi daj; naj si boš kjer koli, dam ti, kolikor boš potreboval. Ako bi utegnil ob službo priti, in bi ne mogel druge dobiti, kar nazaj pridi, z veseljem te sprejmem vsaki čas, in ti bom vselej hvaležen. Tvoje dobrote ne pozabim nikoli. Ti si k moji hiši prinesel blagoslov božji in si me naučil modrosti. Če tudi jaz v tem usmerjem, naročil bom dedičem zate skrbeti, kolikor bi ti treba bilo.“ — Ves vesel zdaj Svetin svojemu gospodarju roko poljubi in mu reče: „Gospod, zahvalim se vam, da ste mi toliko dobri; ne mene, nego Boga hvalite.“ Potem pelje gospodar svojega ljubega Svetina k Francozu v sobo in mu ga izroči s temi besedami: „Tukaj vam izročim in priporočim zvestega in poštenega služabnika. Ravnajte lepo z njim; vem, da vam bo veselje delal.“ Svetin se ponižno prikloni, in obljubi priden in pokoren biti. Za osem dni ladja odrine, in Svetin se pelje s svojim novim gospodarjem po morju proti francoski deželi. Lep dan je bil in ugoden veter; ladja je plavala kakor ptica po zraku. Svetin je žalostno gledal nazaj proti Trstu, in je dejal sam v sebi: „Bog te obvaruj, ljuba domača dežela; morebiti te nikoli več ne vidim; pa vsaj je Bog povsod, vsa zemlja je njegova, in on, dobrotljivi oče, kateri me je do sih dob tako skrbno čuval vsega hudega, on me bo tudi naprej ohranil; v njega bom vselej upal, on me ne zapusti.“ V tem so se mu solze udrle, ker se je spomnil, kar mu je večkrat mati pripovedovala, kako je njegov oče žalosten bil, kadar se je moral od doma ločiti. Naslonil se je v ladji ob komolec leve roke, globoko se je zamislil in jel premišljevati, kako se mu bo naprej godilo. Kadar zopet oči povzdigne ter še enkrat pogleda proti Trstu, izginil mu je izpred oči; drugega ni videl okolo sebe, kakor daleč mu je oko seglo, nego samo zeleno morsko vodo. Ravno devetnajst let je bil Svetin star, ko je šel iz Trsta na Francosko. 
III. 
Janez Svetin na morju. 
Celih devetnajst dni so se vozili po morju, predno so prišli na Francosko, ker jim je veter zelo nagajal. Bila je ladja nekega dne v nevarnosti potopiti se. Strašno vreme pribuči, po morju grozen vihar valove žene, visoke kakor hribi; ladja se je gugala kakor zibel. Brodniki kolnejo in se rote, ker vihar ne prestane. Tedaj še ni bilo velike nevarnosti; kadar se je pa ladja vsa po strani nagnila, obledeli so vsi brodniki, začeli moliti in vse svetnike na pomaganje klicati. Vsak je takrat molil, kdor je bil v ladji; tudi Svetin, kateri se je ves tresel, nikoli še ni tako zvesto molil, kakor takrat. Tudi njegov gospodar Teodor Eskeles — tako je bilo ime onemu velikemu trgovcu iz Tulona — rekel je Svetinu: „Dečko! ti si še morebiti nedolžen: vemo, da Bog nedolžne rajši usliši; moli, moli, da nas Bog obvaruje, če ne, vsega bo konec. Svetin od strahu ves boječ komaj odgovori: „Gospod! saj molim ves čas, kar hudo vreme trpi, da bi me le Bog uslišal. 
Črna noč je pokrila nebo in morje; velika temota je bila. Drugega se ni videlo nego blisk, kateri je okolo ladje strašno švigal, drugega se ni slišalo, nego grozno bučanje vetrov in neznano treskanje, katero je na morju še mnogo huje nego li na suhem. “Vsi brodniki so zdaj upanje izgubili, po kotih popadajo in se k smrti pripravljajo. Dejali so : „Zdaj ni več pomoči, vrvi in platna nam je vihar potrgal, ne vidimo več kam ladja leti, trešči ob kako skalo, ter se razbije in naš konec je blizu.“ — Vsi so vzdihovali od prvega do zadnjega; tudi Svetin se je k smrti že pripravil, in še k materi božji je s posebnim zaupanjem vzdihoval, in jo pomoči prosil. Ravno o polonoči je bilo, in vihar je nekoliko potihnil; megle so se jele razpotezati, zopet se je razjasnilo, ladja se je sama poravnala, in morje se je polagoma upokojilo. To so brodniki kmalu začutili, upanje se v njih srcih obudi, spravijo se na noge, in potegnejo hitro za vrvi, kar jih ni bilo potrganih. Ob dveh čez polonoči je bilo morje vse tiho, brez nesreče je minilo hudo vreme; samo nekoliko težkih stvari so izgubili, ki so jih po gospodarjevem povelji v vodo pometali. 
Nikoli poprej ni Svetin videl, a še menj izkusil tak strah, nikoli še ni bil v tako nevarnosti; a tudi potem, kadar je hudo vreme minilo, videl ni, niti čutil tolikega veselja, nego li takrat v ladji. Gospodar ladje je ukazal nove vrvi in nove rjuhe nategniti, potem sklical vkupe vse brodnike in druge, kar jih je bilo v ladji, vsi so mogli poklekniti, tudi sam je pokleknil in očitno zahvalil Boga, da jih je otel take nevarnosti in jih žive ohranil. V tej smrtni nevarnosti na morju je Svetin trdno obljubil, nikoli v nobeno krivico ne privoliti, nego vselej zvesto in pošteno delati, naj bo kakor hoče. To obljubo je tudi držal ves čas svojega življenja. 
IV. 
Janez Svetin v mestu Tulonu na Francoskem. 
Dvajseti dan po nevarno vožnji po morju pride ladja h kraju; bil je ravno tudi dvajseti dan meseca kimavca, to je tist dan pred sv. Matevžem. Svetin zdaj prvič ugleda francosko deželo; iz ladje je pregledal vso lepo veliko francosko mesto Tulon, kamor iti je njegov namen. Kadar Svetin iz ladje pride in stopi na suho zemljo, takoj se razjoka, ker se je spomnil svojega očeta. Rekel je sam v sebi: Tukaj je zemlja, v katere počivajo kosti mojega očeta, ali pa, če so še živi, Bog zna, v katerem kotu tiče, in kako se jim godi. Svetin se hitro ohrabri, obriše si solze in gre vesel v hišo s svojim gospodarjem. Kakor je bil vselej priljuden, tako je tudi zdaj z vsakim prijazno govoril, in se kmalu z vsemi, kar jih je bilo pri hiši, sprijaznil. Kadar ga je gospodar peljal svoji stari gospe pokazat, spodobno je Svetin svoji novej gospodinji poljubil roko, rekoč: „Gospa! prosim vas, potrpite z menoj, dokler se navad v hiši ne privadim. Rad bom storil vse, kar mi ukažete, samo da vem, kaj vam je všeč. Želim vam ustrezati in vas nikoli ne žaliti.“ Gospa je bila prav zadovoljna imeti tako priljudnega in pohlevnega služabnika. Zatorej mu reče: „Lepo se redi, zvest bodi in priden pri vseh svojih delih, tudi jaz ti bom dobra, bom ti kakor mati.“ Potem se Svetin lepo zahvali in gre prosit gospodarja, da bi mu kako delo odkazal. 
Ker je bil Teodor veliki trgovec v Tulonu in daleč po svetu v zvezi z velikimi kupčijami, zatorej ni hotel Svetina takoj dajati v prodajalnico, nego dejal ga je najprej v svojo pisarno, da ga poprej izkusi, koliko je izurjen v kupčijskem računovodstvu. Ali kmalu Teodor spozna, da je mladi Svetin zelo spreten v vseh računih, zadevajočih kupčijo, ter da nobeden njegovih služabnikov, katerih je imel še sedem, nima tolike sposobnosti in spretnosti. Najtežji in najbolj zapleteni račun, s katerim si je vsak po tri ali štiri ure glavo belil, predno ga je izgotovil, in še je bilo večkrat kaj napačnega, izdelal je Svetin, kakor bi mignil, z lahkoto in brez posebnega truda. Priletni trgovec Teodor, kateri si že zavoljo starosti ni mogel s težavnimi računi mnogo glave beliti, spoznal je kmalu, kako potreben mu je Svetin zavoljo tolike razumnosti v računih. Kmalu ga je rajši imel, nego li vse svoje druge služabnike. Kadar je bilo treba kak težek račun izdelati, ali kak drug račun popraviti, bil je le Svetin poklican, kateri je z veseljem in hitro najbolj zamotane kupčijske račune v red spravil in razjasnil, kar je njemu v veliko, a njegovemu gospodarju v še večje veselje bilo. 
Tako človeku vselej prav pride, kar se v mladosti izuči; sebi in drugim s tem veselje dela. Teodor je zavoljo svoje neizmerne kupčije Svetina zelo ljubil; ker se je pa vendar izkušeni mož že večkrat s kakim mladeničem bil preudril, zatorej tudi Svetinu ni dosti upal. Dejal je: „Svetin je razumen in zelo priden mladenič, samo premlad je še, o njegovi zvestobi še nisem prepričan. Ce bo tudi tako zvest, kakor je razumen in priden, ni mi ga treba boljšega služabnika iskati. Zatorej ga je v zvestobi hotel izkušati. Podvrgel mu je denarjev in tudi drugih dragih stvari, ali Svetin se ni nikoli niti najmanjše stvarce pritaknil. Ce je kaj našel, vselej je pošteno nazaj dal. Gospodar to videč, naroči tajno enemu svojih služabnikov, da si naj prizadeva Svetina, svojega tovariša, v krivico zapeljati. Tovariš poskuša in nagovarja Svetina, da si naj z njim deli denarje, za katere je svojega gospodarja ogoljufal. Ali Svetin, kateri ni vedel, da je vse to nalašč tako napeljano, prosi tovariša, rekoč: „Tovariš moj ljubi! ali se ne bojiš Boga? Zakaj si gospodarju storil krivico? Ne veš li, da goljufi, tatje in krivičniki ne pojdejo v nebesa? In zdaj hočeš še mene v greh zapeljati? Ni dosti, da si sam hudoben? še druge zapeljuješ? Daj gospodarju nazaj, kar je njegovega, ako ne, vse mu povem, in potlej bo za tebe slabo, ker dobro vem, da pri tej priči pojdeš od hiše.“ Tovariš mu reče: „Neumen si, ker se braniš denarjev; saj tudi drugi tako delajo. Vzemi in bodi tiho, nihče ne zve, in kaj bi tudi na vsako reč gledal? Če nočeš deliti denarjev z menoj, jih pa sam obdržim.“ — Svetin odgovori: „Tovariš moj ljubi! Če boš tako delal, kakor druge hudobne ljudi vidiš, potlej boš tudi ti vsak dan hudobnejši in nikoli se ti ne bo dobro godilo niti na tem niti na onem svetu. Če tudi pred ljudmi svoje krivice skriješ, pred Bogom jih skriti ne moreš. Zatorej glej, kako pošteni in pravični ljudje delajo, a hudobnih in krivičnih nikar ne posnemaj! Ali ne veš, da eden krivičen denar požre deset pravičnih?“ Tako je Svetin govoril svojemu tovarišu, ali zaman, ker tovariš ga ni nehal motiti in zapeljevati h krivicam. Zatorej gre Svetin nekega dne k gospodarju in mu reče: „Gospod, ne hudujte se! Nekaj bi vam rad povedal o vašem služabniku, enem mojih tovarišev, samo prosim vas, ne kaznujte ga preveč zaradi tega, kar vam povem, nego posvarite ga, da se poboljša in ne zaide v hudobije. Krivico vam dela vaš služabnik, in tudi mene zapeljuje, naj bi tudi jaz vam krivico delal.“ Gospodar mu prijazno reče: „Prav je, Svetin moj ljubi, da si mi to povedal; ne skrbi, jaz že tako uravnam, da te ne bo nikoli več zapeljeval h krivici.“ Od sih dob je Teodor Svetinu že velike stvari bolj upal nego li bodi si kateremu koli njegovemu tovarišu. 
Neki dan sedi Svetin sam v pisarnici ves zamišljen v račune, katere mu je ukazal gospodar Teodor izdelati, kadar je iz doma šel v bližnje mesto po velikih kupčijskih opravkih. Kar stopi v pisarnico velik, imeniten, na videz plemenit in lepo oblečen gospod ter vpraša: „Ali si ti Svetin, Teodorov služabnik, kateri je tako izurjen, posebno v kupčijskih računih?“ Svetin odgovori pohlevno: „Ako tega iščete, to sem jaz; prosim, kaj mi ukažete? kaj bi radi? ne poznam vas, ker vas še nikoli nisem videl.“ Tuji gospod nato ne reče drugega nego te besede: „V kratkem se vidiva!“ vzame iz žepa mošnjico, vrže jo Svetinu in mu reče : „Na, to je tvoje!“ To reši, zbeži iz pisarnice. Svetin skoči naglo za njim, da bi mu mošnjo nazaj dal, ker si je mislil: to ni moje, in kar ni mojega, tega nočem imeti; ali tujega gospoda ni bilo nikjer več, izginil je kakor kafra. Svetin vzame mošnjo v roke, odpre jo, in najde v njej za tri sto frankov vrednosti. Misli in misli, kaj mu je storiti. Ne ve, zakaj mu je dal te denarje gospod, katerega ne pozna. Kadar je gospodar Teodor domov prišel, bila je Svetinova prva skrb, da je mošnjo vzel, in jo nesel gospodarju, rekoč: „Glejte, to mošnjo mi je prinesel neznan gospod, tri sto frankov je v njej, ali jaz nič ne vem, zakaj mi jo je dal. Prosim vas, spravite te denarje, ker jaz jih nočem in ne morem imeti.“ Teodor mu reče: „Na moje besede spravi denarje, imej jih, tvoji so; zvedelo se bo že, od kod in zakaj so tebi v roke prišli.“ Svetin uboga in stori, kakor mu je gospodar rekel. Kmalu potem ga pošlje Teodor v bližnje mesto, da bi kupčijske račune izdelal s trgovcem, s katerim je Teodor malo poprej kupčijo sklenil. Svetin pride v mesto, gre v trgovčevo hišo, kamor ga je gospodar poslal račune izvršit, kar ugleda onega gospoda, kateri mu je mošnjo z denarji posilil, in to je bil isti trgovec, s katerim je bil Teodor malo poprej kupčijo sklenil. Zatorej mu ta hitro reče: „Glej, Svetin! saj sem ti dejal, da te gospodar kmalu pošlje z menoj račune izvršit. Svetin moj ljubi! nikar me ne stori nesrečnega. S tvojim gospodarjem imava že velike račune vkupe; ako ne pojde vse natančno in po pravici, vem, da pridem ob vse. Tvoj gospodar me lahko na beraško palico spravi; jaz in vsa moja družina pojdemo prosjačit, ako ti čisto in pravično račune doženeš. Glej, tvoj gospodar je imovit, ima, da sam ne ve koliko; star je že, otrok nima več nego eno samo hčer. A jaz imam mnogo otrok; opomogel sem si nekoliko, ker sem si pri računih tvojega gospodarja mnogo prisvojil, a to tako, da tvoj gospodar o tem ničesar ne ve, in tudi na svojem premoženju prav nič ne čuti. Ako zdaj najine kupčijske račune izčistiva, in najino kupčijo pravično storila, moram osiromašiti. Jaz in moja družina bo nesrečna.“ Svetin zdaj ne ve, kam bi se obrnil in kaj bi začel. Zatorej reče: „Gospod! po krivici ne smem delati; zopet se rajši ljudem, nego li Bogu zamerim.“ To reši, ukaže napreči, in se pelje domov, niti da bi bil račune pričel. Kadar Svetin domov pride, čaka ga gospodar že na dvorišči ter ga hitro vpraša : „Kako je to, da tako hitro prideš? Kmalu si opravil, a jaz sem mislil, da boš najmanj tri do štiri dni imel opraviti dosti.“ Svetin reče: „Gospod! zakaj sem se tako naglo vrnil, tega vam ne morem drugače povedati, nego med štirimi očmi, da ne sliši nihče drug, nego li vi sami.“ Teodor pelje Svetina v svojo pisarnico in mu reče: „Govori zdaj!“ Svetin začne: „Rad sem pri vas zato, ker vidim, da ste mi dobri, ali rajši grem danes od hiše, nego li da bi s tem trgovcem račune poravnaval, h katerem ste me danes poslali. Ta trgovec je oni človek, ki mi je posilil mošnjo z denarji, da bi zdaj delal zanj krivične račune. Tega me Bog varuj!“ Teodor reče: „Služabnik moj zvesti in pridni! zdaj spoznam, da si mi zvest. Vrni se in stori račun z onim trgovcem na čisto, zavoljo tega ne bo nesrečen; če bi bil tudi kaj dolžan, vse mu odpustim.“ Svetin uboga, ker ne ve, da je vse to bila le izkušnja njegove zvestobe, kakor sta se bila gospoda pogovorila. 
Od sih dob je Teodor vse samo Svetinu upal in ga prvega služabnika imenoval. Kar je bilo težkih in nevarnih opravkov, izročil jih je le Svetinu, ker je znal, da mu bo vse zvesto opravil. Ali Svetin ni bil samo zvest in priden v službi, da ga je gospodar ljubil, nego vse njegovo vedenje je bilo tako, da ga so vsi spoštovali in ljubili. Ni bil prevzeten zavoljo tega, ker ga je gospodar častil, tudi drugih ni nikoli zaničeval, nego z vsemi je bil prijazen in pohleven, a proti svojemu gospodarju še posebno ponižen in poslušen. Tudi na francoski zemlji se je izogibal še bolj nego li poprej vsakršnih iger in zlih tovarišev, ter je šel vsako nedeljo in vsak praznik v cerkev k službi božji, a to ne samo do poludne, nego tudi po poludne h krščanskemu nauku in k litanijam. Potem je vedno doma bil in pridno bral svete ali kake druge dobre knjige. Na Francoskem so imeli navado in jo imajo menda še zdaj, da imajo o praznikih občne igre, kegljanje, jezdarenje, plesanje in druge take norčije, pri katerih je vselej tudi godba in pijača. K tem norčijam so tovariši Svetina velikokrat vabili in preganjali, rekoč : „Ves teden si glavo beliš s težkimi računi, trudiš se in nikoli ne odpočineš; vsaj nedelja bodi tvoja in pojdi se z nami malo oddahnit in razveselit.“ Ali Svetin nikoli ni hotel iti, nego rekel jim je: „Ni mi treba! razveselim se najbolje, kadar sam doma ostanem in kaj koristnega berem; tudi me ne veseli hoditi k takim igram, pri katerih se nič prida ne vidi in ne sliši.“ To je bilo pač zelo všeč gospodarju, staremu Teodoru, in njegovi gospe Heleni in njiju hčeri Kristini, katero edino sta imela, ker vsi trije so bili pobožni in bogaboječi kristjani. Celih osem let je bil Svetin pri tem gospodarji, in vse je šlo še bolj po sreči nego li poprej, kakor da bi bil on blagoslov božji k hiši prinesel. Vsi, kolikor jih je bilo pri hiši, ljubili so in častili Svetina; tudi sosedje in vsi, kateri so ga poznali, bili so veseli tako dobrega in poštenega človeka. 
Na tem svetu se vendar ne najde nikjer prava sreča. Ni ga veselja na svetu brez grenkobe. Poleg Svetina, kateri se je srečnega mislil, vzredila se je kmalu na skrivnem strašna kača, katera mu je vso srečo zelo ogrenila ter mu mnogo hudega storila. Ta strupena kača je bila nevoščljivost enega njegovih tovarišev, kateremu je bilo ime Ljudevit Bodin. Ta Ljudevit Bodin, francoski rojak, zal mladenič v najboljših letih, bil je že od mladih nog pri hiši in tudi zelo zvest svojemu gospodarju; zato ga je bil Teodor ravno pred dvema letoma postavil za svojega namestnika, in si ga izbral za zeta. Hotel mu je dati svojo hčer Kristino v zakon in mu vse premoženje izročiti, posebno ker je vedel, da se Ljudevit in Kristina rada vidita. Ali zdaj je Ljudevit videl, kako Svetina vsi spoštujejo; videl je, da ga gospod, gospa in gospodična Kristina ljubijo. To mu je bilo meč v srce; zavidal ga je, in ravno tako grdo gledal, kakor nekdaj Kajn svojega brata Abelna. V srcu ga je sovražil čez vse, rad bi ga bil v žlici vode utopil, ako bi bil mogel, a vendar se mu je na videz prav po hinavski kazal prijaznega, dasi ga je na skrivnem sovražil in si prizadeval ga z lepa od hiše spraviti, ali ni bilo mogoče. Ko si je Teodor Svetina za prvega služabnika izvolil, vnela se je v Ljudevitu še bolj nevoščljivost, in jeza mu je iz srca kipela. Od zdaj ga je očitno sovražil, vedno mu je nagajal in ga pri gospodarji črnil, samo zaradi tega, da bi ga proč spravil. Mislil si je, če Svetin pri hiši ostane, lahko me ob vso srečo pripravi, še celo gospodično Kristino mi zna pregovoriti, da me ne bo hotela vzeti, in potlej je proč moje premoženje, moje bogastvo, katero sem upal z ženitvijo dobiti. In zdaj že dlje časa pazim, da je Kristini ta tujec všeč. — Večkrat si je prizadeval Ljudevit, da bi Svetina pri gospodarji v zamero pripravil, ter je dejal: „Gospod! ne verujte toliko, ne upajte vse temu pritepencu, to je hudoben človek; ni tako ponižen, kakor se kaže, hinavec je in slepi vas ter vas lahko v veliko kvaro pripravi, ako ga še o pravem času od hiše ne poženete.“ Ali gospodar Teodor, star, izkušen mož, kmalu je spoznal, da je tukaj nevoščljivost vmes, zatorej mu prijazno reče: „Ljudevit moj dragi! od mladih nog si že pri meni, veš, da te ljubim in ti vse upam. Ravno zato, ker te toliko spoštujem, namenil sem ti hčer v zakon, a to samo tedaj, če bo Kristina sama radovoljno privolila, da te rada vzame. Svojo hčer, ker imam edino, veš, da jo ljubim, zatorej sem ji dal na izbiro, da si vzame moža, kakršnega sama hoče. Nikoli ji ne bom nobenega silil niti branil; razumna je in podučena dosti, da si bo znala sama prav izbrati. Če si tudi največjega berača ali siromaka vzame za moža, zadovoljen sem, saj bo sama z njim živela. Premoženja ji ne bo nedostajalo, toliko že zapustim, da bodeta ona in nje mož lahko živela; zatorej naj vzame tega, katerega sama želi in hoče. Glej, Ljudevit! če bi se primerilo, da bi moja hči Kristina tebe ne hotela v zakon vzeti, nič je ne bom silil, dasi sem le tebe njej za moža namenil. V takih zadevah tudi starši nimajo pravice otrok siliti; samo dober svet jim morajo dati. Zatorej bodi brez strahu, ti boš ravno tako dobro preskrbljen, ker bom jaz s svojim premoženjem že tako ukrenil, da ti ne bo pomanjkanja trpeti. A Svetina ne morem od hiše dajati, ker mi je, kakor veš, zavoljo kupčijskih računov toliko potreben, da bi ne mogel brez njega izhajati. Pazil bom nanj; če kaj napačnega najdem pri njem, takoj ga zapodim od hiše; ali do zdaj nimam vzroka tega storiti, ker niti v najmanjšej stvari ne najdem, da bi bil kaj napačnega ali krivičnega storil. Ljudevit! Ljudevit! jaz sem ti oče, prijatelj in dobrotnik, kakor sam to najbolje veš; naravnost ti povem, zato, ker ti le dobro želim, ne pusti nevoščljivosti prostora v svojem srcu; nevoščljivost je kača, katera te umori, ako se je ne paziš. Nikoli ne boš srečen, ako boš nevoščljiv. Kdor svojemu bližnjemu srečo zavida, sam sreče vreden ni. Ali si v srcu hudoben zato, ker sem jaz Svetinu dober? Pojdi in pameten bodi!“ 
Ljudevit je vse te besede ponižno poslušal, ali do srca mu niso mogle, ker v njem je tlela grozna jeza in hudo sovraštvo. Svetina kar videti ni mogel več, nobene lepe besede ni mogel z njimi pregovoriti niti s prijaznim očesom ga pogledati. Ljudevitu je bilo le za Kristino; bal se je, da bi mu je Svetin ne prevzel. A bilo mu je po pravici le bolj za premoženje, nego li za Kristino. Vse je storil, da bi Svetina od hiše spravil. Ker pri gospodarji ni ničesar opravil, gre nekega dne skrivaj sam do gospodinje Helene in ji strašne reči pripoveduje o Svetinu, kar je bilo, to se ve, vse zlagano. Naposled ji reče: „Gospa! vaša dobra, pobožna Kristina je v nevarnosti; če v kratkem tega hinavskega pritepenca od hiše ne spravite, potem boste videli, kaj se vam zgodi!“ 
Gospa Helena, stara, pobožna žena, katera je svojo hčer Kristino z veliko skrbjo in v božjem strahu vzredila ter jo izpridenega sveti obvarovala, bila je o teh besedah hudobnega Ljudevita zelo prestrašena in žalostna. Še tisti dan z večera pokliče k sebi svojega moža Teodora in mu reče: „Mož moj ljubi! zelo me danes srce boli zavoljo najine hčere; zvedela sem danes, da se na skrivnem nerodno vede; čudne besede mi je danes pripovedoval Ljudevit o njej. Ker smo do zdaj lepo in pošteno vkupe živeli in nas vsi ljudje spoštujejo, pač bi meni to zelo težko bilo, če bi ljudje od naše hiše kaj neprijetnega govorili. Prosim te, mož moj ljubi, da Svetina od hiše spraviš.“ — „Žena moja ljuba! Veseli me, videčega, da imaš toliko skrbi za naju preljubo hčerko, za poštenje in dobro ime naše hiše; vendar ne smemo nikogar obsoditi in ga k hudobnim prištevati, predno se ne prepričamo, ali je resnica, kar se govori o njem. Dobro ime svojemu bližnjemu vzeti, lahko je, ali vrniti mu ga, to je silno težavno; saj veš, da je dobro ime bolje nego li denar. Ti si slišala samo to, kar ti je Ljudevit povedal, slišati moraš zdaj tudi to, kaj bo Kristina na vse to rekla, in kako se bo Svetin zagovarjal.“ „Res je tako, kakor si rekel; še nocoj se moramo na tihoma do dobrega pomeniti, da bomo znali, pri čem da smo.“ — Kristina je bila prva poklicana, katera je takoj pritekla, ker je bila slušati navajena. Kar je Ljudevit materi povedal, o tem ni ničesar vedela. Vsi trije, oče, mati in hči se zapro v sobo, in stari Teodor vpraša hčer: „Kristina! Je li si še voljna, da se z Ljudevitom Bodinom zaročiš, kakor si še pred nekaj časom bila. Moja in tvoje matere starost prihaja; čas je prišel, da si izbereš moža, kateri bo po tvoji volji. Vse gospodarstvo mu izročim, in ti boš gospodinja.“ Kristina odgovori z ono ponižnostjo, kakršno je otrok staršem dolžan in reče: „Oče dragi! mati draga! rada sem imela Ljudevita in sem ga bila zelo vesela, ker ste mi dovolili z njim se zaročiti, kadar koli bom hotela; ali zdaj vama naravnost povem, da ga nočem iz dveh vzrokov. Prvič ga nočem zato, ker ga nikoli ne vidim moliti; kjer ni molitve, tam ni sreče niti blagoslova božjega. Drugič ga nočem zato, ker ima nevoščljivo in zelo sovražno srce. Glejte, odkar ste vi Svetina prvega služabnika naredili, ne more ga videti več; zavidljiv mu je, ker ga vi ljubite. Posebno ga zdaj nekaj časa grozno sovraži, odkar me je videl z njim se pogovarjati. Da se pa nisem nič nerodnega ali nespodobnega pogovarjala z njim, to vam naj povesta, oče ljubi, vaša dva služabnika, katera sta tudi poleg bila. Na skrivnem ali samotnem kraju pa nisem z njim nikoli besedice spregovorila. A on meni zdaj to očita. Svetin mi je mnogo bolj všeč, zato, ker rad moli, lepo se vede in je ponižen ter nima tako sovražnega srca. Vender se tudi z njim ne zaročim iz dveh vzrokov. Prvič zato ne, ker je tujec, če bi Svetin domač rojak bil, on bi bil ves po moji volji. Drugič se ne zaročim s Svetinom zato ne, ker bi Ljudevit potem vedno jezo imel do njega. Zatorej nobenega teh dveh nočem. Prosim vas, gospodarije še toliko časa, da se najde človek, kateri bo meni in vam všeč.“ Teodor reče svoji ženi: „Ali ti nisem dejal, da se mora človek poprej prepričati, predno takim opravljivim besedam veruje? Kristina pojdi in pokliči Svetina.“ Svetin takoj pride, prikloni se in reče: „Kaj mi ukažete?“ Teodor odgovori: „Svetin! veš, da sem ti že mnogo dobrega storil in ti še lahko storim, ako boš priden; vprašam te samo to, zakaj mojo hčer Kristino motiš in zapeljuješ?“ Svetin odgovori, kakor se spodobuje: „Zahvalim se vam zato, kar ste mi dobrega storili, hvaležen vam bom ves čas svojega življenja; ali to, česar me dolžite, nikoli mi še niti v misel ni prišlo. Kako bi si tudi kaj takega storiti upal? Na samem nisem še nikoli nobene besede z gospodično govoril; a to, kar sem očitno govoril, pričajo lahko tisti, kateri so slišali, da ni bilo nič takega, česar bi se sramoval. Zdaj vidim, da je le Ljudevit mogel take stvari o meni govoriti in me vam tožiti, ker me od onega časa, kar je gospodična z menoj govorila, niti videti več ne more. Da kake razprtije v vaši hiši ne bom jaz kriv, in da boste v miru živeli, kakor poprej, prosim vas, da bi mi slovo dali, grem si iskat drugega gospodarja, a vi si tudi lahko dobote drugega služabnika. Ljudevit me sovraži in me išče od hiše spraviti zato, ker se boji, da bi ga jaz ne izpodlezel. Ali nepotreben je ta njegov strah, ker jaz ne mislim tukaj ostati, če bi še tako priliko imel, ampak nameravam v svojo domovino se vrniti. Vsak Slovenec se rad v svojo domovino vrne, in tako tudi jaz. Samo to želim, da bi kaj o svojem očetu zvedel, ki je bil na Francosko odpeljan, potem se takoj vrnem na Kranjsko.“ Stari Teodor in njega gospa Helena sta mu dejala: „Svetin! oba spoznava zdaj tvojo nedolžnost; ne boš hodil od nas ne, ampak pri hiši ostaneš zato, ker si nama potreben; tudi Ljudevit je nama potreben, zatorej ostaneta oba, kakor sta bila. Vender sovražiti se ne smeta; skrbela bova, da sta si zopet dobra prijatelja.“ Teodor pokliče Ljudevita in mu reče v pričo Svetina: „Ljudevit! od mladosti te imam, in pri meni ostaneš, dokler živim; vendar vedeti moraš, da sovraštva v svoji hiši nikoli ne trpim. Spravita in sprijaznita se s Svetinom. Glej, poznam ga, da ti ne bo delal napotja, ker pripravljen je rajši od hiše iti, nego živeti v sovraštvu. Kjer je sovraštvo, ondu ni sreče!“ Ljudevit prizna krivico in poda prijazno Svetinu roko; v znamenje prave prijaznosti se poljubita ter gresta potem vsak po svojem opravku. Vsi so bili te sprave veseli in so zopet v miru naprej živeli. Ali Ljudevitov poljubek je bil vendar le Janežev poljubek; sprijaznil se je s Svetinom samo na videz, a v srcu je še zmerom tlelo skrivno sovraštvo do Svetina naprej. 
V. 
Janez Svetin v ječi. 
Nekega dne se je stari Teodor napravil po kupčijah v neko mesto, dva dni hoda od Tulona. Dejal si je v skrabice (škatlico) petnajst sto rumenih cekinov po 17 gld. 57 kr., ker ravno toliko je imel plačati nekemu trgovcu za blago. Z večera je bilo vse pripravljeno. Drugega dne zgodaj misli odriniti, skrabice s cekini spravi v miznico, in gre spat. Drugega dne se napravi, in služabnikov nekatere še k sebi pokliče, da jim naroči, kako in kaj naj delajo v tem, kadar njega ne bo doma. Posebno je več reči naročil Svetinu in Ljudevitu. Konji že napreženi so ga čakali pred hišo. Kadar vse opravi, reče: „Zdaj grem; še skrabice s cekini vzamem, da plačam blago, katero sem že prejel.“ Ali kako se začudi, kadar miznico odpre in skrabijce s cekini le nikjer ni. Vpraša Ljudevita, vpraša Svetina, kje bi bili cekini, ali nobeden ničesar ne ve. Stari Teodor se jezi in pravi: „Predno sem šel spat, dejal sem cekine v to miznico in jo zaklenil, potem ni bilo nikogar k meni; ali cekinov vendar nikjer ni! V zemljo se niso pogreznili, kdo jih more imeti? Teodor nikomur ničesar reši ter nikogar dolžeč, pošlje Ljudevita v vojašnico prosit častnika, naj takoj pride s šestimi žandarji. Kadar žandarji pridejo, reče Teodor častniku: „Dobro vam plačam, skrbite, da se tat najde; nocoj po noči mi je ukradena skrabijca polna cekinov.“ Častnik ukaže hitro obstopiti hišo in varovati, da nihče niti ven niti vanjo ne pojde, rekoč: „Zdaj preiščemo vse najprej doma; če se cekini najdejo, imamo kmalu tatu; če se ne najdejo, iskali bomo tatu drugod, daleč gotovo ni.“ Predno začno preiskovati, pokliče Teodor vse svoje služabnike, moške in ženske, kar jih je imel pri hiši, ter jim reče: „Med vami so ukradeni cekini, povej, kdor jih je vzel; nič hudega se mu ne zgodi, to očitno obljubim. Še je čas, spoznaj, kdor jih ima, predno začnemo iskati. Pri katerem jih najdemo, gorje mu; saj znate, kako grozne in ostre so naše postave za toliko nezvestobo.“ Vse molči, kar besede ni slišati. Teodor reče dalje: „Nerad vidim, da bi kdo iz moje hiše moral očitno kaznovan biti; še je čas, vsakega še posebej vprašam, ali ve kdo za cekine?“ Od prvega do zadnjega so odgovorili drug za drugim: „Jaz sem nedolžen!“ Zdaj začno preiskovati; vsak je moral svojo skrinjo odpreti; vojaki zvesto iščejo. Kadar pridejo do Svetinove skrinje, vsa oblačila ven izmečejo, in glej! na dnu Svetinove skrinje je bila skrabijca s cekini. Svetin obledi, z rokama vkupe udari in reče: „Božja roka me je zadela, kako je to mogoče? Jaz jih nisem vzel!“ Vsi so se ustrašili in žalostni postali, ker so Svetina vsi radi imeli in o njegovi zvestobi nihče dvomil ni. Žandarji ga takoj vklenejo in v ječo peljejo. 
Več nego li pol leta je Svetin vzdihoval v temno ječi, obložen s težkim železjem, na rokah in nogah vklenjen. Mnogokrat so ga izpraševali, in sodniki očitno sklepali, kako in koliko kazni bi mu prisodili. Na Francoskem je bila in je še zdaj navada vsakega hudodelnika očitno soditi, da sme vsak poslušat iti. Pri vsakem izpraševanju in sklepanji Svetin ni drugega odgovoril, nego te besede: „Gospodje! sodite me, kakor hočete, jaz sem nedolžen! Cekine ste res našli v moji skrinji, ali kako so vanjo prišli, tega vam jaz ne morem povedati. Gotovo se izve, če poprej ne, na sodnji dan; jaz le toliko znam povedati, da jih jaz vzel nisem.“ Sodniki mu prigovarjajo, naj obstoji in prepozna svoj pregrešek, ker bo kazen manjša; a mnogo hujša bo kazen, ako bo vedno tajil in se nedolžnega delal. Ali Svetin na to vselej odgovori: „Sodite me, kakor hočete, jaz sem nedolžen!“ Ostro so imeli Svetina v ječi, ali on ni bil tak, kakor so drugi jetniki, da bi se bil rotil, preklinjal in hudo želel svojim sovražnikom, nego pridno je molil in vedno vzdihoval, rekoč: „Dobrotljivi oče nebeški! ti mi vidiš v srce, samo tebi je znana moja nedolžnost; tvoja sveta volja naj se izide!“ Taka srčna molitev in nedolžno srce je delalo Svetina trdnega, da je ostro ječo voljno trpel in je pogumno pričakoval svoje obsodbe. 
VI. 
Svetin k smrti obsojen. 
V osmem mesecu Svetinove ječe so se sodniki zadnjič zbrali, da bi v očitnem sodišči sklepali o njem. Sodba je iztekla, in obsodba se je Svetinu brala v pričo mnogo ljudi, med katerimi je bila tudi Teodorova hči Kristina. Obsodba se je glasila: Janez Svetin je zaradi velike tatvine in nezvestobe obsojen k smrti, s sekiro se mu bo glava odsekala. A zaradi njegove nehvaležnosti, ker je okradel svojega gospodarja in dobrotnika, in zaradi trdovratnosti, ker svoje pregrehe noče priznati, odsekana mu bo poprej desna roka in potem še le glava. 
Kadar Svetin to obsodbo zasliši, smrtna bridkost ga obide; malo ne omedlel je in od strahu ves prepaden, ne ve, kam bi pogledal. V sodišči je bila na steni podoba Jezusa na križ pribitega, pred katero so prisegali, kadar je bilo prisegati treba. V to podobo milo pogleda in v srcu reče: „O Jezus! ti, ki si čistejši nego li solnice, ti si za mene še mnogo več prestal. Tebi na čast hočem vse svoje muke voljno pretrpeti. Ti sam veš, da sem nedolžen v tej stvari, o katere me sodijo; daj mi zatorej milost, da ne omagam, nego do konca v tvoji ljubezni stanoviten ostanem. O Jezus! s tem se tolažim, da kmalu pridem k tebi.“ Vsi ljudje, kateri so pri obsodbi nazoči bili, vzdihovali so, ker vsem se je smilil. Žandarji peljejo Svetina v ječo nazaj; tri dni je imel odloga, da se za smrt pripravi. Dali mu so izpovednika, pobožnega miniha, kateri je po dnevi in po noči pri njem bil, tolažil ga in k smrti pripravljal. Med drugim ga je dobri minih tudi opominal, in mu prijazno dejal: „Svetin moj ljubi! zdaj vidiš, da moraš umreti, blizu je tvoja zadnja ura, tvojega življenja ure so izštete; prosim te zatorej, da se čisto izpoveš, ker skoraj boš stopil pred sodnji stol našega odrešenika Jezusa Kristusa. Priznaj svojo pregreho, ne taji dalje, da ne pojdeš z grehom iz tega sveti; prosim te, ne bodi trdovraten. Vrhu tega je meni od deželske pravice naročeno, naj ti povem, da ti roke ne odsekajo, ako svojo pregreho spoznaš. Stori to, da ti ne bo treba tolikih muk trpeti, ker boš potem samo umorjen.“ Svetin z jasnim obrazom, na katerem se je nedolžnost očitno razodevala, odgovori izpovedniku s spodobnimi besedami, rekoč: „Duhovni oče moj ljubi! Slušal vas bom, kakor me učite. Vidim, da moram umreti; božja volja je tako. Vem, da sem v svojem življenju velikokrat Boga razžalil, vendar se sem velikih pregreh vselej skrbno varoval; in zdaj, ker sem že blizu smrtnih vrat, nobena reč me ne premore greh storiti. Bojim se z grehom obložen z sveta iti. Velik greh bi storil, ako bi lagal in rekel, da sem v resnici to storil, zaradi česar sem na smrt obsojen. Že poprej sem si vselej prizadeval čisto se izpovedati, kako bi se mogel zdaj pred smrtjo lagati in nevredno izpoved storiti? Tega me Bog varuj! Čisti ste moji roki od tujega blaga. Če mi roki in nogi odsečejo, predno me umore, z lažjo si bolečin nočem odvračevati; Bog mi bo dal moči vse pretrpeti, in on, pravični sodnik, bo nas enkrat vse drugače sodil. Samo to od srca želim, da bi moj sovražnik, kateri me je v tako nesrečo pripravil, spoznal svojo krivico in se izpokoril, predno usmerje.“ 
Tudi Teodorova hči Kristina je šla k smrti obsojenega Svetina obiskat, in ga je s solzami v očeh prosila, naj bi spoznal svojo pregreho in je ne tajil. „Gospodična moja ljuba!“ reče Svetin z žalostno besedo, „tega, česar nikoli nisem storil, ne morem prepoznati. Dosti, da sem že tukaj tako nesrečen in od vseh ljudi zavržen, ter bom mogel tako zaničljivo, strašno smrt storiti; ali hočete, da me naj tudi Bog zavrže? ali želite, da naj bi še zdaj greh delal in lagal? Dobra gospodična! izročite svojemu očetu moje zadnje pozdravljenje; recite mu, naj veruje, da sem nedolžen. Kadar bom že mrtev, naj poprašuje, kako se je to zgodilo; s časoma bo vse na dan prišlo. Molite zame!“ 
Gospodična Kristina gre žalostna domov in pove očetu vse Svetinove besede, katere mu so v srcu veliko žalost delale. Zato je dejal: „Oh, da se je to ravno v moji hiši moglo zgoditi! Bog nas izkuša. Kaj nam pomaga vse premoženje, katero nam življenje greni! Božja volja je taka. Pripoznati moramo, da na svetu res nikoli nikjer ni pravega resničnega veselja.“ — Kolikor je bilo ljudi Teodorove hiše, vsi so žalovali po Svetinu; samo o njem so se pogovarjali in ga milovali; vsem se je smilil. Tudi Ljudevit, njegov skrivni sovražnik, silil se je žalovati, dasi je dejal: „Vedno se mi je zdelo, da ta pritepenec ne bo nikoli nič prida, ničesar mu nisem upal.“ 
VII. 
Ljudevit Bodin, Svetinov sovražnik, hudodelnik, ujet. 
Drugi dan po poludne po Svetinovej obsodbi prideta dva gospoda obiskat starega prijatelja Teodora, ker sta slišala o njegovi žalosti zaradi bližnje Svetinove smrti. Bila sta gospoda izmed onih sodnikov, ki so Svetina obsodili. Lepo sta ga prigovarjala, naj si te žalostne dogodbe k srcu ne jemlje, in mu rekla: „Prijatelj! kaj boš žaloval? saj veš, da se hudobija mora kaznovati, pravica to ukazuje; ti tega nisi kriv. Naše postave zapovedujejo, da se taka hudobija mora ostro kaznovati.“ Teodor svoja dva prijatelja pridrži pri večerji, da bi se z njima še kaj pogovarjal. Večerja je bila pripravljena, vsi sedejo za mizo, samo Ljudevita še ni bilo. Teodor ukaže dekli, naj gre Ljudevita klicat k večerji. Dekla gre tiho v njegovo sobo, meneč, da spi, in bi ga na naglem ne vzbudila. Najde ležečega na dolgo blazinaste klopi, katere kanape ali divan pravijo. Vsa prestrašena ne upa si ga poklicati, ker je bil mrliču podoben. Ves prepaden in plašen je ležal kakor v omedlevici, večkrat globoko vzdihnil, in kakor v hudili sanjali o cekinih govoril. Dekla gre tiho iz sobe pripovedovat gospodarju, kar je videla in slišala. Teodor in oba njegova prijatelja vstanejo brž izza mize in v Ljudevitovo sobo tiho po prstih gredo. Še je bil v omedlevici, vzdihoval je in večkrat te besede izgovoril: „O nedolžni Svetin, o prekleti cekin!“ Trikrat je te besede tako izrekel, da so jih vsi dobro slišali, ne vedoč, da ga kdo posluša. Jeden Teodorovih prijateljev migne, da bi tiho šli iz sobe in ga v miru pustili. Kadar pridejo zopet za mizo, reče oni gospod, ki je velel pustiti ga: „Tiho bodita, gotovo se še danes pravica božja pokaže. Bog nedolžnega varuje; več zvemo. Pustita Ljudevita pri miru, dokler se jaz ne vrnem.“ Gospod, kateri je bil sodnikov eden, gre in se naglo vrne, ter pripelje s seboj tri žandarje. Potem prizove Teodora in ostalega svojega tovariša. Vsi tiho gredo v Ljudevitovo sobo. Še je ležal, in še so mu nekatere krati ušle besede: „O nedolžni Svetin, o prekleti cekin!“ Sodnik žandarjem ukaže Ljudevita obstopiti, a on stopi k njemu, prime ga za roko, in ostro zakriči nanj: „Ljudevit Bodin, ti grdi zločinec! Takoj vstani in z nami pojdi! Zvedeli smo, kaj si storil; ne otideš ostrej pravici.“ Ljudevit plane na nogi, stresne se, ne vedoč, ali so sanje ali je resnica. Drugega ni mogel reči, nego jecal je: „Grem, grem; pustite me, saj grem! Jes sem jaz cekine ukradel res, in sem jih skrivaje nesel v Svetinovo skrinjo; Svetin je nedolžen!“ Žandarji so ga zvezali in vlekli takoj v ječo. 
Kristina, Teodorova hči, takoj, kadar so Bodina odpeljali, teče v Svetinovo ječo, da bi mu povedala, kaj se je zgodilo; a niso ji vojaki dali k njemu, ker je bilo že po noči. Prosila in prosila je, le eno samo besedo z njim govoriti, a ni ji bilo dovoljeno. Naposled vendar reče stražni poglavar: „Gospodična! če res nimate več nego eno samo besedo z njim govoriti, dovolim vam; a to drugače ne, nego iz daleč; blizu njega ne smete iti, in vsi moramo slišati, kaj mu porečete.“ Kristina s tem zadovoljna, prosi, naj ji vrata odpro, da bi ga iz daleč videla. Kadar ga ugleda, reče mu iz daleč: „Svetin! tvoja nedolžnost se pokaže, predno usmerješ!“ To reši, steče hitro domov. Ob jednej uri čez polu noči pridejo trije črno oblečeni gospodje v ječo, kjer je Svetin še sladko spal. Nedolžno srce je v najhujši nadlogi in v največji nesreči pokojno in mirno, a to zaradi tega, ker ve, da če tudi trpi, mu je to trpljenje le k večji sreči. Gospodje Svetina vzbude ter mu oznanijo, da je njegova smrt odložena, da zdaj še ne bo umorjen, ker morajo sodniki še enega poprej izprašati zaradi storjene tatvine. Zdaj je začelo Svetinu v srcu upanje rasti, da njegova nedolžnost morda na dan pride. Rekel je sam v sebi: „Morda se me vendar Bog usmili in me otme iz roke sovražnikove; a volja božja naj se izide, zadovoljen sem, kakor koli naredi ljubi Bog z menoj.“ 
Dva meseca so sodniki Ljudevita izpraševali in sklepovali o njem, kakor se je to poprej tudi s Svetinom godilo. Iz začetka je vse tajil, in le toliko rekel, da je v sanjali govoril, ne vedoč, kaj govori; a pozneje je vse obstal in spoznal, da je on to pregreho storil, zaradi katere je Svetin obsojen. Nekega večera je Ljudevit Bodin prosil sodnika k sebi, ker bi rad nekaj govoril z njim. Sodnik kmalu pride in Ljudevit mu reče: „Vest me grize noč in dan ter mi ni dalje živeti; jaz sem kriv Svetinove nesreče. Prosim vas, vzemite me kmalu pred sodbo, ker pripravljen sem vse po pravici izpovedati; storite potem z menoj, kar in kakor hočete. Kaznujte me po zasluženju. Rajši usmerjeni, nego da bi živel v takem strahu in v vednem nepokoji svoje vesti. Kje mi je mogoče živeti, ker mi je po dnevi in po noči nedolžni Svetin pred očmi? Vidim ga, kako pohlevno mi podaja svojo nedolžno roko, da mu jo odsečejo. Vedno ga imam pred seboj ter ga vidim, kako se trese in trepeti, ker se rabeljni pripravljajo, da mu odsečejo glavo. In jaz sem vsega tega kriv, a on je nedolžen; to mi neusmiljeno trga sreč. Tudi cekine vidim vedno pred seboj, vsi so krvavi, niso rumeni, ter vpijo, da mi bojo vekomaj v peklenskem breznu na duši goreli.“ 
Takoj drugi dan je bil Bodin k očitno sodbi peljan, kjer je svojo pregreho spoznal, in vse po pravici povedal, kakor je storil. K sodnikom se obrne ter reče: „Gospodje! sodite me po postavah, vsega sem kriv jaz sam, nobeden drugi; Svetin je nedolžen. Grda nevoščljivost me je zapeljala, velike kazni sem vreden, in jo tudi rajši trpim, nego bi v takem strahu in s tako težko vestjo živel. Drugim sem jamo kopal, a sam sem padel vanjo, prav se mi godi; v strašen vzgled naj bom starim in mladim, v kako nesrečo pripravi človeka nevoščljivost in sovražno srce. Naložite mi kazen, kakršna se vam zdi; trpeti jo hočem voljno, ker sem jo zaslužil. O da bi mi le Bog to strašno krivico odpustil, katero sem Svetinu storil! Kakor Kajn s svojim bratom, tako sem delal jaz.“ — Kadar so sodniki Bodina vprašali, kako je cekine ukradel in v Svetinovo skrinjo pripravil, pripovedoval je tako: „Sovraštvo do Svetina se je v mojem srcu že davno kuhalo, nevoščljivost je to sovraštvo vnela. Dolgo sem iskal iz poti ga spraviti, a ni mi bilo mogoče. Ker mu z jezikom nisem mogel škodovati, dal sem skrivaje narediti ključ od Svetinove skrinje in ključ od gospodarjeve sobe. oni večer, kadar se je naš gospodar Teodor na pot napravljal po kupčijskih opravilih, in si je cekinov v skrabice pripravil, pazil sem dobro, kam jih dene. Videl sem, da jih je v miznico spravil; tudi sem videl, kam je ključek od miznice položil. Mislil sem si, zdaj je najlepša prilika škodovati svojemu sovražniku. O polonoči, kadar je vse trdo spalo, vstanem tiho in grem bos v gospodarjevo sobo, katero sem tiho odprl s ključem, o katerem ni nobeden ničesar vedel. Tudi miznico odprem in vzamem skrabice s cekini. Vse sem zopet tiho zaklenil in šel v svojo sobo. Vedel sem, da ima Svetin navado, vsako jutro zgodaj vstajati; vsak dan je šel poprej v cerkev, predno se je kakega dela poprijel. Zvesto sem poslušal, kdaj bo šel Svetin v cerkev. Kadar odide, grem v njegovo sobo, odprem njegovo skrinjo, privzdignem oblačila ter na dno položim skrabice s cekini. Zopet sem vse lepo zaklenil, da ni mogel nobeden poznati, kako bi bil kdo noter prišel. Komaj Svetin iz cerkve pride, že nas je gospodar poklical, da nam še kaj naroči, predno odpotuje. V tem, kadar gre iz doma, hoče vzeti cekine, a nikjer jih ni bilo. Tako sem svojemu bližnjemu nesrečo nakopaval, a sam sem padel vanjo. Prav mi je, ker nisem maral lepih naukov naše krščanske vere, nego delal sem samo to, kar mi je prevzetnost in nevoščljivost svetovala. Ta grda pregreha je v mojem srcu hude korenine pognala, in iz teh je vzrastlo sovraštvo, katero je v srcu z velikim plamenom vzkipelo ter me v tako strašno pregreho zapeljalo. Tako se godi vsakemu, kdor ne kroti strasti. Jaz sem Boga zapustil in Bog je mene; o da bi me le na dnem svetu ne kaznoval. Vsak naj se nad menoj vzgleduje, da ne pride v toliko nesrečo. 
VIII. 
Janez Svetin izpuščen, Ljudevit Bodin umorjen. 
Koncem drugega meseca so se sodniki zadnjič zbrali, da bi Ljudevita Bodina sodili. Ljudje so slišali, da bo ta dan Bodin obsojen, in da bo obsodba očitno oznanena; zatorej se je velika množica radovednega ljudstva zbrala, da bi slišala, kako se bo sodba iztekla, in kaka kazen bo Bodinu prisojena. Kadar so bili že vsi sodniki zbrani, pripeljejo Bodina v sodišče, obloženega s težkimi verigami, na rokah in nogah vklenenega. Predsednik sodišča ga vpraša: „Ljudevit Bodin! ali je vse res, kar si povedal in spoznal o svoji pregrehi?“ Bodin odgovori: „Vse je tako, kakor sem povedal, na vse pritrdim.“ — Sodnik ga vpraša dalje : „Ali spoznaš in veruješ, da si kazen zaslužil?“ Bodin odgovori: „Spoznam; naložite mi kazen, kakršno znate, da sem zaslužil; rad pretrpim vse, da bi le na dnem svetu ne prišel v večno pogubljenje.“ Sodnik mu da še zadnje vprašanje : „Ali je tvoj sovražnik Svetin nedolžen?“ Bodin odgovori: „Popolnem nedolžen; veliko krivico sem mu storil jaz, ker sem ga v smrtne bridkosti pripravil ter mu toliko žalosti in trpljenja nakopal. Ali zdaj ni več moj sovražnik, nego moj prijatelj je. Prosim vas, gospodje! dovolite mi samo toliko, predno usmerjem, da Svetina še jeden-krat vidim in ga odpuščenja prosim.“ Zdaj vstane predsednik sodišča s pisanjem v roki in reče: „Ljudevit Bodin! vstani zdaj ter poslušaj svojo obsodbo.“ To reši, bere: 
„Ljudevit Bodin je velike pregrehe, tatvine, nezvestobe in krivice prepričan, zatorej je po postavah k smrti obsojen. Ker je tatvino storil svojemu gospodarju in dobrotniku, in ker je to pregreho storil zaradi tega, da bi svojega bližnjega pripravil ob dobro ime in v nesrečo, zato mu bo najprej leva roka, potem desna, in naposled glava s sekiro odsekana.“ 
Tri dni mu je bilo dovoljeno k smrti se pripravljati. A premoženje, kolikor ga je imel, prisojeno je bilo vse Svetinu, ker je po nedolžnem mogel toliko strahu prestati. Vse ljudstvo je zavpilo: „Prav je! prav je! Pogine naj hudobni Bodin, a nedolžni Svetin naj živi!“ 
Kadar je bila Bodinova obsodba končana, obznani služabnik deželske pravice nazočim ljudem, rekoč: „Kdor želi slišati obsodbo še enega jetnika, naj malo počaka.“ Ljudje radovedni čakajo vsi, da bi videli še tistega, ki ga bodo zdaj obsodili. Za malo časa pripeljejo vojaki vklenenega pred dvema mesecema k smrti obsojenega Svetina. Vsi gledalci so se razveselili ter večkrat zavpili: „Dolgo, še dolgo naj živi nedolžni Svetin!“ Na visoko mizo so ga postavili, da bi ga vsak lahko videl. Predsednik sodišča vstane in reče: „Glejte nedolžnega Janeza Svetina! njegova nedolžnost je odkrita; pravega hudodelnika smo dobili, a ta je bil po nedolžnem k smrti obsojen; očitno je zdaj spoznan za nedolžnega in je tudi očitno izpuščen. Vzemite mu železje, katero je toliko časa po nedolžnem nosil.“ Na sodnikovo povelje mu takoj železje odvzamejo. „Dajte mu lepo oblačilo, ker je dosti dolgo uboštvo prestajal. Peljite ga s častjo v hišo njegovega dobrotnika.“ — Predno Svetina odpeljejo, prosil je Ljudevit Bodin, da bi smel še eno samo besedo z njim govoriti. Svetin gre k njemu in Bodin mu reče: „Prosim te, odpusti mi, odpusti mi toliko krivico; nisem vreden odpuščenja, ali ne zaradi mene, nego zaradi Boga te prosim, da mi odpustiš.“ Svetin ga objame, rekoč: „Bog naj ti odpusti vse, jaz ti od srca odpuščam, jaz rad pozabim na vse ter bom Boga prosil zate, da bi stanovito prestal, kar ti je prisojenega.“ Ločila sta se in oba jokala. Svetin je bil s častjo v hišo svojega gospodarja v kočiji pripeljan, mnogo ljudi ga je izpremilo. Bodin je bil čez tri dni umorjen. Od strahu, bridkosti in strašnih bolečin je rjovel kakor divja zver, kadar mu so roki odsekavali; zavoljo strašnih bolečin se je vsem smilil. Vender je vedno na Boga upal in v njegovo ime klical tako dolgo, da mu je bila glava odsekana. Stari Teodor, da bi Svetinu povrnil tolike bridkosti, ki jih je mogel po nedolžnem trpeti, izbral si ga je za svojega zeta, izročil mu vse svoje premoženje in mu obljubil svojo hčer Kristino v zakon. A poroke Teodor ni dovolil poprej, predno obletnica te žalostne dogodbe ne mine. 
TRETJI DEL. 
I. 
Fran Svetin, oče Janeza in Pavla na vojski ujet, in na Francosko odpeljan. 
Fran Svetin, kateri je takrat, ko je moral z brambovci na vojsko iti, zapustil ženo in še malozmožna dečka, žaloval je dolgo po njih in le na dom mislil. A kadar je videl, da si ne more pomagati, vdal se je v božjo voljo in mislil sam v sebi: Bog je dober oče; on že preživi ženo in otroka, da bi le meni življenje ohranil, in mi jih dal še enkrat videti. Molil in prosil bom vedno Boga, da me v nevarnosti obvaruje nesreče. — Kmalu potem, ko so brambovci na Laško prišli, sprejeli so se z Francozom; mnogo Francozov je bilo pobitih in tudi naših. Svetinu se ni nič žalega zgodilo, nego tista četa, v katere je bil tudi on, zajeta je bila od Francozov, in vsi brambovci te čete so bili ujeti in na Francosko odpeljani. Gnali so jih Francozi do mesta Bezansona, ondu jim dali prostost delat iti, kar kateri zna, in kjer si kdo kako delo dobi. Ljudje mestni in kmetski pobrali so vse brambovce, in jim še radi dobro plačevali, ker je takrat moških delavcev po Francoskem zelo primanjkovalo; hude in dolge vojske so jih silno veliko požrle. 
Svetin je povedal, da zna sukno tkati in je že nekdaj pri takem delu dlje časa služil; zatorej si ga je kmalu najel nek gospod, kateri je imel suknarijo ali tovarno, v katere se sukno izdeluje. Ker je gospod videl, da gre Svetinu delo dobro izpod rok, dal mu je dobro jesti in piti, dal mu je tudi potrebno obleko, a vrhu tega še vsak dan v denarjih po eden frank. Svetin si je vedno želel, da bi še kdaj prišel v svojo domovino in bi videl svojo ženo in svoja otroka. Vojska z Francozi je prestala, ujeti in po Francoskem razkropljeni cesarski podložniki so bili na dom izpuščeni, a Svetina je gospodar vedno prigovarjal, da bi še ostal. „Ne hodi še domov,“ dejal mu je, „vem, da želiš videti svoje ljudi, ali kaj ti pomaga, kadar domov prideš, zopet boš moral vojak biti, nova vojska se zopet kaže. Bodi rajši pri meni še nekaj časa, da si kaj prislužiš, in kadar bo ugoden čas, izpustim te in ti še dobro popotnico dam.“ Svetin, kateremu se je pri suknariji dobro godilo in si je tudi lepih denarjev zaslužil, dal se je pregovoriti, da je še celih sedem let ostal v tovarni svojega gospodarja ter si toliko premoženja pridobil, da si je upal doma na Kranjskem pošteno živeti. Že mu je gospodar obljubil, še tisto leto ga domov izpustiti, kar so Francozi s Španci hudo vojsko začeli. Kar koli je bilo zdravih in trdnih moških ljudi, vse so pobrali k vojakom, bodi si domačin ali tujec. Tudi Svetin je zdaj moral biti francoski vojak. 
II. 
Fran Svetin, francoski vojak, reši svojega generala. 
Še tist mesec, ko je bil Svetin vzet k francoskim vojakom, moral je iti z drugimi vred na Špansko, in se ondu vojskovati z ljudmi, katerih ni nikoli poznal, in za take, ki mu niso bili nič mari; zatorej je vedno na tihem vzdihoval in prosil Boga za srečo, da bi ga živega ohranil in bi ne bil ubit v tujej deželi. Prvi dan, kadar so se Francozi udarili s Španci, bil je generalov telesni služabnik ubit. General M. si je izmed vseh drugih vojakov za telesnega služabnika izbral Svetina, ker mu je zelo všeč bil. Bog je tako naklonil in dal generalu tako misel, da si je Svetina izvolil, ker je Svetin vedno Boga prosil, da bi se mu ne bilo treba streljati in ljudi pobijati. Svetin v vseh rečeh umen in izveden, stregel je lepo svojemu generalu in mu zvesto služil; zatorej ga je gospod tako rad imel, da se brez njega nikamor niti ganil ni. Kamor koli je šel general, moral ga je Svetin spremljevati in vedno poleg njega biti. Nekega dne mu reče general: „Svetin moj ljubi! vidim, da zmerom po domov vzdihuješ, rad bi se vrnil v svojo deželo, ker imaš ženo in otroke, ne zamerim ti tega, ali glej, tudi jaz imam doma ženo in otroke, in vendar se moram tukaj bojevati. Bodi potolažen; če ostaneš meni vedno tako zvest in priden, kakor si bil do sih dob, izpustil te bom domov in z vsem potrebnim preskrbel, kakor hitro vojska mine in se s Španci naredi mir. Samo Boga prosi ki moli, da naju ohrani živa.“ Svetina je zelo veselilo, da ima tako dobrega gospodarja in oblastnika, kar se pri vojakih le redko kdaj nahaja. Od sih dob mu je še bolj pridno stregel, a vrhu tega tudi pridno molil. 
Pri velikem mestu Salamanki na Španskem, ustavili sti se obe vojski francoska in španska. Ob tej strani vode, katera je mimo tekla, stali so Francozi, ob oni strani so bili Španci, kateri so sklenili, da se na tem kraju Francozom z vso močjo v bran postavijo. Oboji so čakali povelja, da se udarijo. Nekega večera gre general M. na tihoma ogledovat, kako se Španci k boji pripravljajo; rad bi bil videl, kako se razširjajo ob vodi in kam so postavili svoje straže. Drugega ni vzel s seboj, nego svojega zvestega služabnika Svetina. Vsak na svojega konja sedeta in jezdarija ob vodi drug za drugim. Predaleč od svoje straže je jezdil general in se preveč oddaljil od svojih ljudi. Ravno se je že mislil vrniti, kar planejo iz bližnjega grma pri vodi štirje Španci, obstopijo generala s služabnikom vred ter nastavijo puške v njiju. General izdre meč in se hoče braniti, a ni mu bilo mogoče. Nato zasuče konja in ga izpodbo, da bi Špance podrl in oddirjal, ter Svetinu tudi tako storiti reče. Ali Špancev eden dregne konja z bajonetom v trebuh, in konj pade z generalom vred na tla; pobegniti ni mu več mogoče. Svetin, misleč, da je tudi general ranjen, skoči sam raz konja, da vzdigne generala izpod konjske krvi, in mu reče: „Gospod general! ne branite se dalje, da živa ostaneva; saj vidite, da si zdaj ne moreva več pomagati. Ako se zdaj z lepa ne udaste, pomahajo naju in umore.“ General se ni dalje branil; Španci mu zvežejo roki in nogi ter ga denejo v čoln, poleg njega privežejo Svetina ter tako oba vkupe prepeljejo preko vode. Veliko veselje so imeli Španci, imajoč zdaj svojega nasprotnika v svoji oblasti. Tisti možje, kateri so ga ujeli, dobili so veliko plačilo, ker so se v smrtni nevarnosti podali na francosko stran in v grmovju pazili, da bi ujeli kakega Francoza. General M. in Svetin sta bila vsak posebej zaprta in skrbno varovana. General je bil ves z vrvmi zvezan; a Svetin, ki je bil le njegov služabnik in raz ven tega še tujec, bil je samo zaprt in varovan. General je mislil, da bo le Španski jetnik, da ga bodo daleč kam gnali med Špance, kjer bo moral tako dolgo ostati v sužnjesti, dokler se vojska ne okonča; a kadar vojska mine, izpuščen bo zopet v svojo domačo deželo, kakor je to pri vojskah sploh navada. Ali kako grozno se ustraši, kadar drugega dne pride povelje, kaj se ima storiti z ujetim generalom. Obsojen je bil k smrti. Španski general je sam prišel k njemu v ječo in mu naznanil obsodbo, ki seje glasila takole: „Francoski general M., kateri je največji sovražnik Špancev, in se ni radovoljno vdal našim vojakom, kateri ga so ujeli, nego branil se je, in tudi enega naših ranil, obsojen je k smrti, da bo jutri zjutraj ob 7. uri pri vodi ustreljen. A Svetin, njegov služabnik, tudi ujet, prigovarjal je svojega gospodarja vdati se; on zatorej, ker ni francoski rojak, nego po rodu Kranjec, in tudi zato, ker ni imel nobenega orožja pri sebi, obsojen ni k smrti, nego pri generalovej smrti mora poleg biti, potlej bo izpuščen in Francozom nazaj poslan, da jim pove kaj se je z generalom zgodilo.“ Kadar se je ta obsodba naznanila, bil je general še hujše zvezan z vrvmi, ker Španci ravno železja za vklepati imeli niso, ter je bil še bolj skrbno varovan. Svetin je bil takoj razvezan in mu je bilo tudi dovoljeno iti svojega gospoda tolažit v smrtnih bridkostih. Ni bilo to po pravici, ujetega generala k smrti obsoditi; ali grozno sovraštvo je bilo med Francozi in Španci, zatorej, če so le kakega imenitnega Francoza ujeli, obsodili so ga takoj k smrti. Tako so tudi s tem generalom storili, a vendar so mu poslali izpovednika, kateri je ves po poludne bil pri njem in ga pripravljal na smrt. Svetin je v tem — ker mu je bilo dovoljeno okolo hoditi tega po poludne — hodil ob vodi in gledal, kje bi bila voda najmanj globoka ter je skrbno pazil, kje ni kako daleč stoje španske straže narazen. Z večera, kadar izpovednik od generala odide, obljubivši mu, da zjutraj zgodaj zopet pride in ga izpremi na morišče, pride Svetin k generalu, kateri je ves žalosten in preplašen v smrtnih bridkostih sedel za mizo v revno leseni hišici, tako trdo zvezan, da je že ves višnjav postajal; šest vojakov je stalo poleg njega in ga stražilo. General sname prstan z roke in ga da Svetinu rekoč: „Hrani ta prstan dobro, in kadar prideš na Francosko, pokaži ga moji ženi, povej ji, kako se je z menoj godilo, in tolaži jo; ona bo zate skrbela in ti tvojo zvestobo povračevala.“ Svetin vzame prstan in obljubi vse zvesto opraviti, kar mu je bilo naročenega, ter pristavi: „Gospod general! zelo se mi smilite, ker vam je jutri treba umreti; če drugače ne more biti, uklonite se volji božji, potrpite voljno svojo nesrečo, obrnite smrtne bridkosti Bogu k časti in za pokoro svojih pregreškov; Bog je dober in usmiljen, vse vam rad odpusti. Ako voljno prestojite tukaj, ne bo vam treba trpeti na onem svetu. In če vam je dobrotljivi Bog še življenje odločil, lahko vas tudi še otme sovražnikovih rok, in k temu vam pomagati, poskušal bom tudi jaz. Upajte trdno v Boga; morda se vas usmili in vas živega ohrani. Vzemite skrivaj ta cekin, katerega sem jaz v srajci zašitega imel, da ga Španci niso našli takrat, kadar so nama vse bili pobrali. Kadar se večer stori, dajte ga vojakom, kateri vas bojo takrat stražili in recite jim, naj si kupijo zanj vina ter naj pijoč na vašo srečno smrt; prosite jih, naj tudi vam malo dajo. Če se napijo, mogoče, da zadremljejo; potem pridem jaz o pulunoči ter na okno tiho popraskam, odprite okno in potem“ — zdaj je moral Svetin generala zapustiti in se vrniti v svojo ječo. 
Kadar se je storila tema, pridejo drugi španski vojaki generala čuvat; med njimi je bil k sreči eden, kateri je znal dobro francoski govoriti. General mu prijazno reče: „Vojaki moji ljubi! vi veste, da me boste jutri ustrelili; umreti moram, kaj mi pomaga denar! Tukaj imam še cekin, vzemite ga, kupite si zanj dobrega vina, ker ste trudni in zdelani, pijte na mojo srečno smrt, in prosim vas, da bi tudi meni piti dali, da laže pretrpim smrtne bolečine.“ Vojaki veseli kupijo dobrega vina ter pijo, dokler niso vsega cekina zapili; dali so tudi generalu, da pije. Tovariše, kateri so zunaj hišice na straži bili, poklicali so vojaki noter in so se dobro napajali, časoma vsi po kotih posedejo in zadremljejo, ker so se pogreli; mrzlo je bilo že takrat, bilo je to v adventu. Ni bilo še polonoči, pride Svetin tiho pod okno in malo na steno poškrablja; a okno je bil general že odprl. Svetin reče generalu tiho na uho: „Vzdihnite in pihnite luč, katera že tako malo brli!“ General pihne in svetilnica ugasne, a nobeden vojakov ni tega zapazil, ker so bili vsi vinjeni. „Podajte mi roko, da vam vrvice porežem, s katerimi ste zvezani,“ reče Svetin, „potem vzemite nožek meni iz roke, porežite hitro vrvi na nogah in povsod, koder ste zvezani; hitite! nožek je nabrušen, da se v tem kateri vojakov ne vzbudi.“ General ima komaj roki prosti, vzame Svetinov nožek, in kakor bi mignil, porezal je vse vrvi in vrvice. Kadar je bil prost, hitro zleze v okno, in Svetin mu od zunaj pomaga, da se je srečno zmuzal skozi okno, katero je precej tesno bilo, a general precej trebušen. Predno zbežita, zaprla sta še poprej okno, in nobeden vojakov ni ničesar slišal, ker so vsi trdno spali. General je hotel teči in je vlekel Svetina za seboj. Ali Svetin mu reče: „Ne tako! nevarno je; rajši počasi hodiva, Bog bo naju varoval in angel varuh bo naju spremljal. Ako bi tekla, kmalu naju kdo ugleda in izgubljena sva. Španci po noči tukaj okolo vedno hodijo ter bi takoj uganili, da sva ubežnika; ako pa počasi hodiva, vsak si bo mislil, da sva domača človeka.“ In res je bilo tako. Več nego li tri čete Špancev sta srečala, kateri so hodili sem ter tja pazeč, kaj delajo Francozi na drugi strani; ker sta pa počasi hodila in vsak po eden koli na rami nesla, nobeden ni jima ničesar žalega storil, vsak si je mislil, da sta to domača vojaka. 
Svetin je že poprejšnjega po poludne dobro ogledal, kje je voda najbolj plitva, in kje ne stoje straže. Tu sem je peljal generala, kamor sta dve debeli uri hodila. Svetin reče generalu: „Tukaj ni nobenega španskega vojaka blizu, voda tudi ni ravno globoka, zdaj jo morava preplavati; odšla sva srečno jednej smrtni nevarnosti. Bog daj, da bi le še srečno preko vode prišli. Dasi voda ni bila zelo globoka, vendar je bilo treba plavati precej na široko. Svetin je znal dobro plavati, samega ni nič skrbelo, da bi vode ne preplaval; tudi general je znal nekdaj dobro plavati, ali zdaj, ko je bil že prileten in precej rejen, ni si mogel mnogo pomagati v vodi; zatorej sta bila oba v velikih skrbeh. Ni bilo časa mnogo se pomišljevati in preudarjati; priporočila sta se Bogu in angelu varuhu, potem se prijela za roki in bredla. Lehko sta bredla nekaj časa, dokler je bila voda plitva, a kadar sta prišla na globokejšo vodo, treba jima je bilo plavati. General je plaval nekaj časa, ker v hudej sili vsak človek mnogo stori; ali dolgo ni mogel, moči so mu jele pešati in onemagal je. Svetin mu poda roko in reče: „Jaz znam nekaj časa z eno roko plavati, držite se mene in pomagajte si, kolikor morete, da prideva srečno preko vode.“ Tako plavata vkupe nekaj časa. Svetin je začel pešati, a general je ves onemogel ter mu ni bilo moči naprej. Že se je začel potepati in voda mu je že šla v grlo. Svetin ves spehan in truden, vlekel je generala še vedno za roki ter mu ni pustil utoniti. Ali general je popolnem opešal, vzel si je še toliko moči, da je Svetinu rekel: „Svetin! pusti me, da utonem; vsaj ti si reši življenje, da oba konca ne vzameva. Rad usmerjem, rad utonem, da me le Španci ne bojo streljali. Bog ti bo povrnil, kar si meni dobrega storil; plavaj srečno Svetin, in povej, povej _-- tu je generalu beseda zastala, izgubil se je pod vodo, le še roki je molil iz nje ter z njima grabil pomoči iskajoč; a ni ga bilo, da bi mu jo bil dal. Svetin plava dalje ter se po večkrat ozre na tist kraj nazaj, kjer je general utonil. Ni bil Svetin še dober seženj od njega, pokaže se general iz vode in pokliče: „Svetin! Svetin, moj ljubi! plavaj nazaj k meni, da počijeva. Bog je mojo molitev uslišal pod vodo; glej, stojim na skali, voda mi je do vratu.“ Svetin se takoj obrne, plava do generala ter stopi kraj njega na skalo, katera je bila sredi vode. Na tej skali sta stala in počivala več nego li pol ure. V tem je general Svetinu tako govoril: „Takrat, kadar me si bil izpustil in sem začel potepati, vzdihnil sem k Bogu iz dna svojega srca in rekel: O Bog dobrotljivi, usmili se me! Usta sem stiskal, da me ni voda zalila, a z rokama sem pod vodo na vse kraje segal in pomoči iskal, kakor vsak, kadar je v smrtnih bridkostih. Zdajci zadenem z roko ob steno, onesvestil se še nisem bil takrat, hitro se začnem poprijemati višje in višje, dokler ne stopim na skalo in zopet zasopem, ko sem imel glavo iz vode.“ Svetin reče: „Glejte! kolike dobrote vam deli usmiljeni Bog.“ — Ko sta na skali dosti odpočila, plavata dalje. General plava nekaj časa, a zelo upehan. Svetin mu zopet poda roko in le z eno plava; tako je Svetin precej daleč z velikim trudom vlekel generala za seboj po vodi. Kadar general zopet začne potepati, zavpije v tem hipu ves vesel: „Čast Bogu! na dnu sem z nogama, lahko bredem.“ Tudi Svetin stopi in vkupe bredeta počasi do kraja. Kadar bregu dobredeta, stoji že pri vodi francoski vojak na straži, kateri zavpije: „Kdo je?“ General mu reče: „Tiho bodi, da ne zaslišijo Španci; jaz sem, vaš general. Hitro pojdi klicat tovarišev, da mi pridejo pomagat iz vode.“ Vojak generala takoj spozna po besedi, hiti klicat tovarišev, kateri pridejo z dolgimi drogovi, da generala in Svetina iz vode potegnejo, ker velik in strm breg je bil tam. 
Še nikoli ni general tako pobožno in tako goreče molil, kakor takrat, ko je srečno iz vode stopil in odšel smrti. V pričo vseh vojakov je pokleknil, in tudi Svetin je moral poleg njega poklekniti ter molil takole: „O Bog usmiljeni in dobrotljivi! kdaj povrnem dobrote, katere si mi storil? Pripoznam, da tolikega usmiljenja vreden nisem; od vseh zapuščen sem že okusil smrtne bridkosti, ali ti, Bog moj! otel si me sovražnikovih rok; tebe, o Bog! bom hvalil in častil ves čas svojega življenja.“ General je bil potem peljan s Svetinom vred v bližnje mesto, kjer je takoj pisal cesarju Napoleonu in mu povedal, kako se je srečno rešen v velikih nevarnostih povrnil k svojim, in ga prosil Svetina obdarovati za toliko skrb in pogumnost. 
Kmalu je prišlo pisanje od cesarja s poveljem, naj gre general na svoj dom v počitek in oddahnit se od tolikega straha in trpljenja. Svetinu je poslal cesar zlat križec, katerega naj z višnjavim in rdečim trakom pripetega nosi ob levi strani prsi, a vrhu tega naj bo dobival še vsak mesec po 50 frankov plačila. General je v tem zelo hudo izbolel od prestanega strahu in trpeža, mogli ga so hitro domov odpeljati. Svojega zvestega Svetina je pustil pri svojih konjih in drugem blagu, reši mu: „Kmalu prideš za menoj, skrbi za moje blago, da se ga nič ne pogubi; kadar prideš, povrnem ti obilo dobrote, katere si meni storil; dam ti, kar koli si izmisliš; storim ti, kar koli poželiš; nikoli ne pozabim, da si me otel smrti, da si mi bil varuh. 
III. 
Fran Svetin na morju ujet in v Afriko odpeljan. 
Nepopisno je bilo veselje, katero je občutil Svetin. Najbolj ga je veselilo in tolažilo, da je človeka, in še celo svojega zapovednika, otel, in ga smrti obvaroval. Veselilo ga je, da ga je cesar sam tako povišal in ga v viteza častnega polka postavil. Ali še mnogo bolj ga je veselilo, da je imel upanje kmalu priti v svojo domačo deželo, in — ker je bil zdaj z vsem potrebnem preskrbljen — da mu od sih dob ne bo treba pomanjkanja trpeti in se po svetu okolo klatiti. „O kako sem srečen,“ rekel je sam v sebi, „da mi je Bog toliko dobrega storil in me tolikih hudih nevarnostih očuval! Zdaj se nadejem, da še kdaj vidim ljubo domačo deželo. Iskat grem svoje žene in dveh otročičev, ako še katerega živega najdem. Mnogo jim bom vedel povedati in jim marsikak lep nauk dati. O Bog, daj mi še kaj takega doživeti!“ 
Časna, posvetna sreča je opotočna; večkrat človek misli, da jo ima že v rokah, ali uide mu, in namesto nje ne ostane mu drugega razven bridkost in žalost. Tako je bilo zdaj tudi s Svetinom; mislil je kmalu domov priti in doma, v miru uživati, kar si je prislužil, ali siromak ni vedel, kaj ga še čaka. 
Po suhem ni bilo varno generalovega blaga pošiljati za njim, ker so Španci pri cestah skriti vedno prežali Francozom vse pobrati in jim kvare storiti, kolikor se je moglo; zatorej je moral Svetin nekaj časa počakati, da se je več stvari nabralo, katere je bilo treba na Francosko poslati. Vse te stvari so pripeljali k morju, znosili jih v ladjo ter jih tako po morju na Francosko odposlali. Šel je Svetin v ladjo z blagom svojega generala, ali žalosten in ves pobit je bil, kakor bi se mu zdelo, da vožnja po morju ne bo srečna. V ladji je bilo tudi več vojakov, nekaj ranjenih, nekaj zdravih, nekaj bolehnih; med njimi so bili tudi drugi popotniki. Prvi dan je bila vožnja po morju srečna, vsi so bili veseli, ker so se nadejali skoraj na svoj dom priti in zapustiti špansko deželo, katero so grozno sovražili. Ali Svetin je bil vendar žalosten, ni se mu ljubilo ne piti ne jesti. Tovariši so ga vprašali, zakaj je tako tih in pobit. Odgovoril jim je: „Morje je prevarljivo; Bog ve, kaj se utegne še z nami zgoditi, predno pridemo na suho.“ Drugi so ga tolažili in mu dejali: „Glej, morje je mirno, daleč že nimamo do doma, jutri osorej bomo že v kraju.“ Ali Svetin je bil vendar le zamišljen in se ni za nobeno stvar zanimal; molil je na tihoma in dejal: „O Bog! moje srce je nemirno; vselej sem slišal, da vožnja po morju je nevarna; obvaruj me še samo zdaj, ker sem že toliko dobrot prejel od tebe.“ — Drugi dan zjutraj ob sedmih, Svetin je ravno molil, začeli so brodniki vrhu ladje žalostno vpiti: „Razbojniki! razbojniki! izgubljeni smo, že so blizu.“ Na to vpitje priteče poglavar ladje, gleda in gleda ter ves bled in plašen postaja; spoznal je, da so res morski razbojniki. To so taki razbojniki, kateri imajo velike, z grozovitim orožjem obložene ladje. Vozijo se po morju ter iščejo ladij, idočih po kupčijah, ali kako drugo blago prevažajočih. Kadar katero tako ladjo najdejo ali dobite, pobero vse blago in ljudi. Blago med seboj razdele, a ljudi prodajo v sužnjest. To se je tudi zgodilo ladji, v katere se je peljal Svetin. Dohiteli in ustavili so jo razbojniki, in ker se jim ni nihče protivil, pobero vse blago, preneso ga v svojo ladjo, a ljudi povežejo in na dno ladje zapro. Bilo je ljudi s Svetinom vred okolo sto in dvajset. Peljali so jih do mesta, ki se imenuje Algier, v Afriki. Tu so jih zvezane iz ladje peljali ter naravnost na prodaj gnali. Prodali so jih vse, tega draže, onega ceneje, kakršne starosti in moči je bil človek; a bolnike so vse v morje pometali. Svetina je kupil neki na videz zelo imovit gospodar, vzel ga je in s seboj odpeljal. 
Grozno hudo se godi sužnjim v teh krajih, ker neusmiljeni trinogi ne delajo po človeško z ljudmi, nego prav po živinsko. Z večera jih zapro kakor živino v kako poslopje, kjer morajo v mrazu na golih tleh ležati. Komaj se zdani, pride že priganjač, kateri jih z vpitjem, kletvijo in tepenjem k težkemu delu priganja, katero morajo do trdne noči opravljati, niti da bi jim bilo dopuščeno oddahniti se. Tako žalosten je stan sužnjih, vsakemu se morajo v srce smiliti, kdor koli jih vidi. Zaradi najmanjše stvari, ako je povoljno ne opravijo, grozovito so tepeni. Po pet sto palic dobe nekateri po podplatih, da imajo vse razbeljene noge, in vendar jih gonijo priganjači, da morajo nositi kamenje, vodo in druge težke stvari. Neusmiljeno delajo z ubožnimi sužnji, tako neusmiljeno, da si vsak umreti želi in komaj čaka smrti. Jesti dobe zjutraj malo, in zopet z večera malo črnega kruha, pustega in grenkega. Brez vse tolažbe in brez pomoči so v oblasti neusmiljenih Turkov, kateri jih grdo zaničujejo in pretepajo. Tudi dušne tolažbe nimajo ti siromaki, ker nimajo niti duhovnega niti božje službe. Pred nekaj časi še celo zakopavali niso mrtvih sužnjih kristjanov, nego mrtve so vrgli psom, da so jih raztrgali. Rešiti se iz take hude sužnjesti je silno težavno, ker mnogo denarjev hočejo za vsakega sužnjega, ako ga hoče kdo odkupiti. 
Vse to je moral Svetin malo menj nego li dve leti trpeti. Več njegovih tovarišev je že od žalosti in trpljenja pomrlo. Svetin je vedno prosil Boga, da bi mu dal zdravje in moči vse voljno pretrpeti. Tudi v sužnjesti je bil priden in zvest, zatorej ga je gospodar rajši imel in mu bolj upal kakor drugim svojim sužnjikom, zatorej mu ni bilo treba vedno vklenenemu biti. Hiša Svetinovega gospodarja ni bila daleč od morja, kamor se je Svetin večkrat oziral, ne bi li ugledal ladje, da bi ga odpeljala in rešila tolikih nadlog. Nekega dne se primeri, da je bil prav sam ostal na njivi, katera je bila najbolj daleč od hiše njegovega gospodarja. Dan se je nagnil in tema nastane. Svetin gleda na morje, mika ga, da bi jo potegnil in ušel. Dolgo premišljuje, kaj bi storil. Zdaj lahko uidem, reče sam v sebi, noč je in pogrešili me ne bojo tako hitro; ali kam naj grem, ne poznam ne kraja ne ljudi; kamor koli pridem, lahko me popadejo in še hujše z menoj delajo kakor moj sedanji gospodar. Vender, naj se mi godi kakor koli hoče, hujše mi že ne more biti, kakor mi je; to izgovorivši, zbeži v temoti ter hiti proti morju. 
Debelih pet ur je hodil po gozdu in grezeh, da je do jutra prišel do morja. Ali nikomur se ni upal pokazati zavoljo strahu, da bi ga ne prijeli in k poprejšnemu gospodarju nazaj ne gnali. Vsak gospodar v tistih krajih ima pravico sužnjega umoriti, ako ga ujame ubežnika. A sužnji se vsi po obleki poznajo. Ves preplašen priteče Svetin k morju še predno se je zdanilo. V tem hipu ugleda ladjo; hiti tja in prosi, naj bi ga v ladij o vzeli. „Za božjo voljo prosim vas,“ reče „pomagajte mi, usmilite se me, ubežnik sem, hudo se mi je godilo, povem vam po pravici.“ Gospodar ladje se hitro oglasi in reče: „Ne boj se, le k nam pojdi, nič hudega se ti ne zgodi.“ To reši, potegnejo ga v ladjo. Vesel je bil zdaj Svetin, misleč si, kako srečen sem, da sem zadel na tako dobre ljudi. Ali kratko je bilo to njegovo veselje! Kadar v ladjo pride, ustraši se, ker vidi, da je prišel ravno takemu možu v roke, kateri je prišel ljudi nakupovat in jih potlej v drugem daljnem kraju z dobičkom prodajat. Pahnen je bil Svetin med že nakupljene sužnje na dno ladje; a ker je sam prišel ter ni bil plačan, zato ni bil vklenen kakor drugi. Drugega dne so že odrinili z ladjo, katera je preko dve sto sužnjih peljala v Ameriko na prodaj. Dva meseca so bili na morju in večkrat v smrtni nevarnosti. Svetin je vedno molil in druge svoje ubožne tovariše tolažil, rekoč: „Božja volja je tako, da trpimo; prenašajmo voljno vse težave, Bog nam da po smrti boljše in srečnejše življenje.“ 
IV. 
Fran Svetin v Ameriko odpeljan in prodan. 
Ladija, v katere je bil Svetin sužnji jetnik, priplavala je srečno v Ameriko in ostala pri velikem mestu, ki se imenuje Novi Jork. Takoj drugi dan ukaže gospodar ladje sužnje v mesto peljati in jih ondu na prodaj razpostaviti. Vsi so bili prodani; tudi Svetin je dobil novega gospodarja. Dober in usmiljen je bil Svetinov gospodar, imeniten Američan, kateri je imel blizu mesta Novega Jorka lep in velik vrt v posestvu. Vprašal je Svetina, ako zna vrt obdelovati. „Gospod!“ odgovori Svetin ponižno, „v svojih mladih letih sem se večkrat ukvarjal z delom na vrtu, zatorej mislim, da se tega dela zopet lahko privadim.“ Gospodar mu reče : „Všeč mi je, ako boš priden in zvest delavec na mojem vrtu, ne bo ti krivice. Imel te ne bom kakor sužnjega, nego kakor domačega človeka. Če tudi sem te kupil, čutil ne boš, da si suženj, ako boš priden in zvest. Jaz imam usmiljeno srce, dobro ti bo pri meni, ako boš pošteno in zvesto delal. Če bi se pa zgodilo, da bi delal zoper moje zapovedi, povem ti, da boš čutil vso težo moje srditosti.“ Po teh besedah je šel Svetin s svojim novim gospodarjem domov. Vse si je prizadejal, da bi si prijaznost gospodarjevo ohranil; zatorej je pridno obdeloval vrt in ga tako uredil, da je bilo gospodarju v veliko veselje. Gospodar videč, da je Svetin zvest in priden služabnik, pusti ga samega po vrtu hoditi, tudi mu še privoli, da sme vsako nedeljo in vsak praznik k sv. maši iti v mesto, ako o pravem času domov pride. To je bilo Svetinu največje veselje, ker že več let ni bil pri nobeni sv. maši. Večkrat je dejal Svetin: „Bog je vendar dober, ker mi je dal tako dobrega in usmiljenega gospodarja. Pri njem bom, dokler živim, ker vem, da svoje domovine nikoli več ne vidim.“ — Dve leti sti minili, kar je bil Svetin pri tem gospodarji, in vesel je bil, da je našel v daljnih krajih tako dobrega in usmiljenega človeka. 
Nekega dne se pride z gospodarjem po vrtu sprehajat imeniten prileten gospod; bil je to francoski general M., po gosposki oblečen. Po francoski se z gospodarjem pogovarjata, kar je Svetin dobro razumel. Prideta bliže Svetina in ogledujeta cvetice, ki so bile ravno v najlepšem cvetju. Svetin utrga lepo cvetico in jo poda tujemu gospodu, rekoč: „Gospod! ako se vam ne zamerim, vzemite to cvetico od mene, z veseljem vam jo podom, ker vas še živega vidim.“ Gospod pogleda Svetina, kateri je bil v suženjski obleki in prepadel od žalosti ter ga vpraša: „Ali me poznaš?“ Svetin odgovori: „Kako bi vas ne poznal? Vi ste general M.; ali ne poznate več mene, ki vam sem življenje otel na Španskem, ko vas sem preko vode spravil, da vas Španci niso ustrelili?“ Gospod se začudi in reče: „Ti si Fran Svetin! Za božjo voljo, kako si ti sem prišel?“ Svetin ni imel časa pripovedovati, ker je njegov gospodar tujega gospoda hitro dalje odpeljal. Samo toliko je še dejal: „O gospod, ako je mogoče, pomagajte mi!“ Kadar general M. s Svetinovim gospodarjem v hišo pride, reče mu : „Gospod, prosim vas, dovolite mi, da se z vašim vrtnarjem še nekoliko pogovorim.“ Imenitni in bogati Američan se začudi in reče: „Tak gospod, kakor ste vi, general, in od francoskega kralja sem poslan zaradi važnih opravkov, želite se pogovarjati z ubogim hlapcem, mojim sužnjim; tega ne umejem!“ General reče: „Nekaj posebnega mu imam povedati.“ Zdaj gospodar hitro pokliče Svetina in mu ukaže iti k generalu, a on odide ter pusti sama. Svetin, stoječ pred generalom, ravno tistim, kateremu je pred nekaj časom otel življenje, začne jokati ter ne more drugega spregovoriti nego te besede: „O gospod, ako je mogoče, pomagajte mi!“ General ga tolaži rekoč: „Ne boj se, nisem pozabil ne, kar si ti meni storil. Sam Bog me je pripeljal, rešit tebe. Potrpi samo še dva meseca, potem bo moje opravilo končano, in zopet se vrnem na Francosko. Odkupil te bom od tvoje sužnjesti, naj stoji, kolikor hoče. Lehko je bilo zdaj Svetinu trpeti svojo nesrečo, ker je bil v sladkej nadi, da bo skoraj konec njegovemu trpljenju. Dva meseca mineta, kar pride general k Svetinovemu gospodarju, poslovit se in ga prosit, da bi mu izpustil vrtnarja Svetina. Gospodar reče : „Tega sam zelo potrebujem, ker mi opravi toliko, kolikor nobeden drugi. Nu, če bi ga vendar le radi imeli, dam vam ga, a nikakor ne izpod sto tolarjev.“ General mu takoj odšteje sto tolarjev ter pokliče Svetina, da mu pove, da je zdaj odkupljen ter se lahko vrne v svojo domovino. Kdo bi mogel popisati Svetinovo veselje, katero je o teh besedah občutil v svojem srcu? Boga je hvalil, kateri tako očetovski skrbi zanj in ga po svoji neskončno milosti reši iz tolike nesreče. V tem je general M. vse povedal Svetinovemu gospodarju, kako ga je Svetin v grozno smrtni nevarnosti otel in ga živega ohranil. Predno gresta, pokliče gospodar Svetina in mu reče: „Glej, sto tolarjev sem dobil ker si tako pošten in dober človek, dam jih tebi, vzemi jih, imej jih za popotnico ter hodi srečno v svojo domačo deželo. 
V. 
Fran Svetin najde svojega sina. 
Z groznim veseljem je šel Svetin proti morju s svojim generalom; ladja ga je ondu čakala, katera ga bo peljala v domačo deželo. Nekoliko časa sta se še pomudila v mestu Novem Jorku, da se general še zadnjič poslovi od svojih prijateljev. V prvi dan meseca velikega travna gresta v ladjo, veter je bil ugoden, brodniki napne jadra in ladja je šla hitreje kakor ptica pod nebom proti francoski deželi. Svetin še zadnjič pogleda Ameriko, vzdahne in reče: „Dve leti in dva meseca sem srečno prebijal sužnjest. Bog mi je dal srečo, poslal mi je angela, kateri me je otel rok amerikanskega gospodarja: hvaljen bodi dobrotljivi nebeški oče za toliko milost. Zdaj se peljem zopet proti svoji domači deželi po nevarnem morju; o Bog, čuvaj me nesreče!“ 
Celih petdeset dni je bil Svetin na morju v ladji pri svojem generalu. V devetnajsti dan meseca rožnika se pripeljeta do francoske dežele. Iz ladje stopivši gresta v mesto Havre ter se, ker sta se oba že naveličala po morju se voziti, po suhem peljeta dalje, da bi prišla v mesto Tulon. V tem mestu je general M. sklenil ostati do smrti, a Svetinu je dejal: „Ti ostaneš pri meni in z menoj boš jedel pri jednej mizi, dokler se ti bo ljubilo pri meni živeti. Od sih dob nisi več moj služabnik, nego moj prijatelj si! Ti si mi življenje ohranil, vedno ti bom hvaležen za to. Če bi pa hotel iti v svojo domačo deželo, dal ti bom toliko denarjev, da boš lahko živel tudi doma.“ V tem je bilo v mestu Tulonu imenitno ženitovanje. Veliki trgovec, stari Teodor, omožil je svojo hčer in k tej ženitnini so prišli tudi generala M., Svetinovega gospoda, vabit. General reče: „Rad grem na vaše ženitovanje, ali drugače ne, nego da sme z menoj priti tudi moj nekdanji služabnik Fran Svetin, a ne, da bi pri mizi stregel, nego da bi z menoj vred za mizo sedel; kajti, dasi je bil služabnik, bil je pa tudi moj največji dobrotnik.“ Stari Teodor je rad v to privolil, ker sta si bila z generalom velika prijatelja. 
Ženitovanje so imeli ravno na Veliki Šmaren. Obilo imenitne gospoda se je vkupe zbralo. Vsi so Teodora čestitali, in tudi nevesti Kristini. Vsi so bili veseli in dobre volje. Samo Svetin je poleg svojega generala sedel ves zamišljen, vsa pojedina ga ni veselila, ker je bil s svojimi mislimi bolj pri svojih ljudeh kakor pri svatih. General je vse dogodbe svojega življenja pripovedoval svatom, kako se mu je na Španskem godilo in kako mu je zvesti Svetin otel življenje; zato so ga vsi svatje spoštovali in tudi na njega zdravje pili. Pozneje vstane eden izmed svatov, prime kupico v roke in reče: „Naj živi tudi Slovenska, od koder je naš ženin!“ Po teh besedah Fran Svetin od veselja ves rudeč postane in misli: Glejte, ženin je tudi Slovenec, kakor jaz; kdo more nek to biti. Svetin vpraša tiho svojega generala, kako se ženin piše. General mu odgovori: „Piše se Svetin, kakor ti.“ Rad bi bil Svetin ženina vprašal, od kod je doma, ali ni si upal zaradi gospoda, ki je bila okolo njega. Pozneje, kadar so bili svatje že vinjeni in so se začeli sem ter tja sprehajati, dobi Svetin priložnost z ženinom samim govoriti. Spodobno se mu prikloni in reče: „Morebiti sva midva blizu vkupe doma, ker imava oba isto ime; povejte mi vendar, kje ste vi doma?“ Ženin odgovori: „Blizu mesta L.... sem doma, kjer je bila sloveča suknarija.“ Svetin vpraša ženina: „Ali imate še starše?“ Ženin nato globoko vzdahne, solze se mu po licih vdero, a hitro si jih obriše in reče : „Očeta nisem poznal, ker so morali na vojsko, ko sem bil dve leti star; mater sem moral zapustiti v devetem letu svoje dobe ter nisem potem nikoli več ničesar slišal o njej; Bog zna, ali še živi ali ne. Očetu je bilo ime Fran, materi Neža. Tudi brata sem imel, Pavla po imenu, a tudi o njem nisem nikoli več ničesar slišal, samo toliko vem, da je služil za pastirja.“ O teh besedah je Fran Svetin spoznal, da je ženin njegov sin, a ni vedel, kako bi se mu dal spoznati. Zatorej prosi ženina, da bi se smel z njim v kako sobi malo na skrivnem pogovoriti. Ženin je bil vesel in se rojak z rojakom rad pogovarjal. Pelje ga v lepo sobo, sedeta na mehke stole in ženin reče: „Nu oče! kaj bi radi z menoj skrivaj govorili?“ Fran Svetin začne od prevelikega veselja glasno jokati in reče: „O Bog, kako si ti vendar dober! Mnogo bridkosti in trpljenja sem mogel prestati; vse sem pretrpel, tebi, o Bog, bodi čast in hvala! In zdaj me doleti toliko veselje! Ti si moj sin Janez, in jaz sem tvoj oče, Fran Svetin. Kdo bi bil mislil, da te najdem tukaj v tolikem bogastvu in sreči!“ Ženin ostrmi, gleda, čudi se ter ne veruje. Zdaj zaviha Svetin rokava in pokaže v kožo zarezani znamenji z rdečo barvo. Na desni roki ima zarezano: „Fran Svetin,“ a na levi: „Neža Trpinec.“ Ženin se spomne, da ima tudi on na rokah taki znamenji zarezani, kateri mu je mati še otroku naredila. Tedaj je spoznal, da je to njegov pravi oče. Zaviha si rokava in pokaže očetu, da je res njegov pravi sin. Objela sta se oče in sin ter od veselja oba glasno jokala. Svatje so to slišali ter prišli gledat in vprašat, kaj to pomeni. Kadar so zvedeli, da je nekdanji generalov zvesti služabnik ženinov oče, bili so grozno veseli; vsi so zdaj spoštovali ženinovega očeta in ga čestili. V kot za mizo so ga posadili in gosposki gostili. Med svati je bil tudi ženinov prijatelj, Basilij po imenu, kateri je v velikih vojskah in daleč po svetu bil. Kadar so si vsi, drug za drugim, zgodbe svojega življenja povedali, začne tudi on pripovedovati, kako se je njemu godilo po daljnih deželah ter pravi: „Dve najbolj veseli dogodbi sem doživel svoje dni: To, katera se vrši zdaj tukaj, in drugo pred nekaj leti na Štirskem v nekaj graščini, kjer sta dva sina na enkrat našla vsak svojo mater, dasi se nista nikoli nadejala. Našel je svojo mater mladi baron Karel Gap, — gospa tiste graščine je bila njegova mati. Nek škof, Pavel Svetin mu je bilo ime, našel je pri iste gospe svojo mater, katera je bila dekla. O koliko veselja smo uživali takrat in kako dobro se gostili! Škof je šel potem v svojo škofijo in je vzel svojo mater s seboj, a meni je dal denarjev, da sem zložno prišel domov. Morebiti je bil tudi tisti škof vašega rodu, ker je bil ravno tega imena.“ — Pišejo škofu iz Tulona in ga vprašajo, od kod je doma? Kmalu pride odgovor in dokazano je bilo, da je škof Janezov brat. Pogosto so si potem pisarili ter drug drugemu pripovedovali svoje čudne, žalostne in vesele dogodke. Škofova mati je kmalu potem umrla, a vendar je še poprej doživela to veselje, da je slišala o svojem moži in o svojem sinu Janezu, velikem in bogatem trgovci v mestu Tulonu na Francoskem. Fran Svetin, dasi že star, živel je vendar še nekaj let srečno in veselo pri svojem sinu Janezu ter je gledal, kako lepo se vzrejajo in rasto njegovi vnuki. S starim Teodorom, Janezovim tastom, bila sta si vedno prijatelja in se večkrat pogovarjala o nekdanjih dogodkih. General M., tudi že star, pogosto jih je obiskoval in se z njimi radoval. — Tako so Svetinovi ljudje, reši vsa njegova hiša, živeli v složnosti in strahu božjem ter veliko sreče imeli. Blizu sedemdeset let je doživel Fran Svetin in potem sladko v Gospodu zaspal. Vsi so za njim jokali, ker so ga vsi ljubili, spoštovali in častili s tako častjo, kakršna se staršem spodobuje. Glejte, tako daje Bog časi žena tem svetu srečo v nesreči, ako le človek tudi v nesreči Bogu vedno zvest ostane. 
